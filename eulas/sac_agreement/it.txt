<p><strong>1. Introduzione.</strong></p><p>Il programma Support-A-Creator e i servizi e le funzionalità messi a tua disposizione (il “<strong>Programma</strong>”) costituiscono un programma di affiliazione per creatori che pubblicano Contenuti su piattaforme multimediali di terzi (denominati “<strong>Creatori</strong>”). I creatori possono ricevere premi in denaro reale (“<strong>Premio in denaro</strong>”) sulla base degli acquisti validi. </p><p><strong>2. Informazioni sulle presenti Condizioni.</strong><br></p><p>Le presenti Condizioni del programma Support-A-Creator (le “<strong>Condizioni</strong>”) regolano la partecipazione del creatore al Programma. Le presenti Condizioni costituiscono un contratto tra il Creatore, che accetta le presenti Condizioni (il “<strong>Creatore</strong>”), ed Epic.</p><p>Il contratto decorre una volta approvata la Domanda del Creatore via e-mail. Inviando la Domanda, il Creatore dichiara di aver preso visione e accettare di essere vincolato dalle condizioni del presente contratto, incluse tutte le Politiche sui videogiochi previste per la creazione dei Contenuti.</p><p>Le presenti Condizioni fanno parte dell’<a href="https://www.fortnite.com/eula" rel="noopener noreferrer" target="_blank">EULA</a> di Fortnite, delle <a href="https://www.psyonix.com/tou/" rel="noopener noreferrer" target="_blank">Condizioni d’uso</a> di Psyonix (per Creatori di Fortnite e Psyonix) e/o dell’<a href="https://store.epicgames.com/en-US/eula" target="_blank">EULA</a> di Epic Games Store (“<strong>EGS</strong>”), nonché di altre politiche di riferimento incrociato (come le <a href="https://www.epicgames.com/site/en-US/content-guidelines" target="_blank">Linee guida sui Contenuti</a>) che sono applicabili al Creatore (congiuntamente, le “<strong>Politiche sui videogiochi</strong>”). Pertanto, il Creatore dovrà assicurarsi di leggere e comprendere anche tali altre Condizioni. La parte successiva è molto importante:</p><p><strong>LEGGERE ATTENTAMENTE TALI DISPOSIZIONI. LE DISPOSIZIONI IMPORRANNO AL CREATORE E AD EPIC DI RISOLVERE LE CONTROVERSIE RELATIVE ALLE PRESENTI CONDIZIONI NELLO STESSO MODO PREVISTO PER LE CONTROVERSIE RELATIVE A FORTNITE, ROCKET LEAGUE O EPIC GAMES STORE. CIÒ SIGNIFICA CHE IL CREATORE CONVIENE DI SOTTOPORRE AD ARBITRATO RITUALE INDIVIDUALE LA MAGGIOR PARTE DELLE CONTROVERSIE, RINUNCIANDO AL DIRITTO DI ADIRE IL TRIBUNALE PER AZIONI LEGALI INDIVIDUALI O NELL’AMBITO DI AZIONI DI CLASSE. PER ULTERIORI INFORMAZIONI, VEDERE LA SEZIONE 12 DELL’</strong><a href="https://www.fortnite.com/eula" rel="noopener noreferrer" target="_blank"><strong>EULA</strong></a><strong> DI FORTNITE, LA SEZIONE 17 DELLE</strong><a href="https://www.psyonix.com/tou/" rel="noopener noreferrer" target="_blank">CONDIZIONI D’USO</a><strong> DI PSIONIX E LA SEZIONE 12.3 DELL’</strong><a href="https://store.epicgames.com/en-US/eula" target="_blank"><strong>EULA</strong></a><strong> DI EPIC GAMES STORE.</strong></p><p><strong>3. Requisiti di idoneità al programma.</strong></p><p>Oltre ad accettare le presenti Condizioni e inviare la propria Domanda, il Creatore deve soddisfare i seguenti requisiti per poter partecipare al Programma:</p><p><strong>3.1	Requisiti relativi all’età. </strong>Il Creatore deve essere maggiorenne nel Paese di residenza per poter accettare le presenti Condizioni. Presentando domanda per il Programma, il Creatore dichiara di aver raggiunto la maggiore età per il sistema giuridico di riferimento.</p><p><strong>3.2	Imprese. </strong>Se il Creatore accetta le presenti Condizioni per conto di una società di capitali, una società a responsabilità limitata, una società in accomandita semplice o altra forma giuridica (“<strong>Impresa</strong>”), dichiara di disporre dei necessari poteri per agire per conto di tale Impresa e che detta Impresa accetta le presenti Condizioni.</p><p><strong>3.3	Requisiti dell’Account Epic. </strong>Il Creatore deve disporre di un account Epic Games (“<strong>Account Epic</strong>”) con autenticazione a 2 fattori abilitata e conforme alle presenti Condizioni, alle <a href="https://www.epicgames.com/site/en-US/tos" target="_blank">Condizioni di servizio</a> di Epic Games, nonché a tutte le condizioni e le politiche aggiuntive che si applicano a te in qualità di Creatore (ad esempio, le regole della <a href="https://www.epicgames.com/site/en-US/community-rules" target="_blank">Community</a> di Epic e per i <a href="https://www.epicgames.com/site/en-US/content-guidelines" target="_blank">Contenuti</a>) o in qualità di Utente dei Videogiochi. </p><p><strong>3.4	Requisiti dell’Account di terza parte.</strong> È necessario possedere e gestire un account multimediale di terza parte valido e idoneo, con il numero minimo di follower specificato da Epic nelle <a href="https://www.epicgames.com/affiliate/en-US/overview?lang=en-US" target="_blank">Domande frequenti del Programma Support-A-Creator</a>, e collegarlo al proprio account Creatore. Il Creatore non deve aver acquisito i follower in modo artificioso, ivi compreso mediante automazione o altra manipolazione.</p><p><strong>3.5	Requisiti dei Contenuti. </strong>Il Creatore deve pubblicare contenuti multimediali digitali per le offerte di prodotto ammissibili (“<strong>Contenuti</strong>”), tra cui Fortnite, Rocket League e altri giochi presenti su Epic Games Store (congiuntamente, “<strong>Videogiochi</strong>”), designate da Epic.</p><p><strong>3.6	Dati finanziari. </strong>Il Creatore deve fornire a Epic e al suo Fornitore di servizi di pagamento informazioni esaustive e accurate su imposte e pagamenti entro il termine fissato da Epic.</p><p><strong>3.7	Limitazioni consuetudinarie.</strong>I dipendenti, gli agenti e i rappresentanti di Epic, nonché i rispettivi familiari stretti (ad es. coniuge, genitori, fratelli/sorelle e altri conviventi dei nostri dipendenti) non sono ammessi alla domanda.</p><p><strong>3.8	Programma e disponibilità dei Premi in denaro. </strong>Il Creatore non è idoneo a partecipare in caso di limitazioni o impedimenti al Programma sanciti dalla legge del proprio luogo di residenza o d’incapacità di Epic a effettuare il pagamento al Creatore per ragioni legali o di altra natura. Epic ricorre a un fornitore di servizi di pagamento terzo per la corresponsione dei Premi in denaro ai partecipanti al Programma in<a href="https://docs.hyperwallet.com/content/transfer-methods/v1/paypal" rel="noopener noreferrer" target="_blank"> questi Paesi e aree</a>.</p><p><strong>4. Contenuti e condotta del Creatore. </strong></p><p><strong>4.1	Contenuti idonei. </strong></p><p>Non tutti i Contenuti sono idonei alla monetizzazione tramite il Programma. I Contenuti sono idonei all’assegnazione di un Premio in denaro solo se conformi alle presenti Condizioni e a tutte le regole aggiuntive che si applicano a te in qualità di Creatore e Utente dei Videogiochi. </p><p>Ad esempio:</p><ul><li>I creatori di Contenuti inerenti a Fortnite devono conformarsi all’<a href="https://www.fortnite.com/eula" rel="noopener noreferrer" target="_blank">EULA</a> di Fortnite. </li><li>I creatori di Contenuti inerenti a Rocket League devono conformarsi alle <a href="https://www.psyonix.com/tou/" rel="noopener noreferrer" target="_blank">Condizioni d’uso</a> di Psyonix.</li><li>I creatori di Contenuti inerenti ad altre offerte EGS devono conformarsi all’<a href="https://store.epicgames.com/en-US/eula" target="_blank">EULA</a> di EGS.</li></ul><p><strong>4.2	Limitazioni relative ai Contenuti.</strong></p><p>A titolo di esempio e senza, perciò, estromettere ulteriori limitazioni dei Contenuti specificate nelle presenti Condizioni, al Creatore non è consentito quanto segue:</p><ul><li><strong>Materiali inappropriati.</strong> Il Creatore non può includere alcun materiale inappropriato od offensivo nei propri Contenuti, come definito nelle Politiche sui Videogiochi. </li><li><strong>Sostituzione di persona.</strong> Il Creatore non può spacciarsi per o dichiarare di essere un’altra persona, un altro Creatore o marchio o altrimenti causare confusione sulla fonte dei Contenuti o sulla fonte di prodotti o servizi inclusi nei Contenuti.</li><li><strong>Inganno, Frode, Spam.</strong> Al Creatore non è consentito fare spam, perpetrare truffe o ricorrere ad altre pratiche ingannevoli per fuorviare gli Utenti o trarre indebito vantaggio da altri Utenti. </li><li><strong>Contenuti illeciti.</strong> Il Creatore non può pubblicare Contenuti che violino diritti di copyright o marchi commerciali altrui, ivi compresi i Contenuti implicanti proprietà intellettuale di terzi (come il materiale protetto da copyright), né altrimenti utilizzare materiali appartenenti a terzi nei propri Contenuti senza disporre dell’autorizzazione di tali terzi o di legittimi diritti in tal senso. Il Creatore, e soltanto il Creatore, è giuridicamente responsabile dei Contenuti inoltrati nell’ambito del Programma.</li></ul><p><strong>4.3	Divulgazioni.</strong> Gli Utenti e i Contenuti devono conformarsi a tutti i requisiti di divulgazione legali e regolamentari, ivi compreso per quanto riguarda le comunicazioni di endorsement, se del caso. Inoltre, Epic richiede al Creatore che stia promuovendo Contenuti sui social media di precisare l’esistenza delle Condizioni convenute dal Creatore ed Epic e la possibilità di ricevere Premi in denaro da Epic. È importante metterne le persone al corrente per consentire loro di comprendere il vantaggio tratto dal Creatore nella promozione di Epic. Incoraggiamo caldamente il Creatore a leggere le <a href="https://www.ftc.gov/sites/default/files/attachments/press-releases/ftc-publishes-final-guides-governing-endorsements-testimonials/091005revisedendorsementguides.pdf" rel="noopener noreferrer" target="_blank">Istruzioni della Commissione federale per il commercio sull’uso di endorsement e testimonial nella pubblicità (Federal Trade Commission’s Guides Concerning the Use of Endorsements and Testimonials in Advertising)</a>; tali istruzioni contengono le indicazioni più recenti del governo federale su come divulgare al meglio i vantaggi che trai dalle società di cui stai parlando sui social media. I Creatori devono, inoltre, assicurarsi di rimanere aggiornati sulle<a href="https://www.epicgames.com/affiliate/en-US/overview?lang=en-US" target="_blank">Linee guida per i Creatori sulla divulgazione</a> di Epic e di seguirne le regole.</p><p><strong>4.4	Rimozione dei Contenuti.</strong></p><p>Il Creatore può ritirare o rimuovere i propri Contenuti in qualsiasi momento.<strong> </strong>Se il Creatore cessa di disporre dei diritti previsti dalle presenti Condizioni deve ritirare o rimuovere i Contenuti. </p><p>Nota bene: L’eliminazione o rimozione di Contenuti contrari alle presenti Condizioni precedentemente pubblicati non equivale a regolarizzare la violazione delle presenti Condizioni. La pubblicazione, in qualsiasi momento, di Contenuti vietati può essere alla base di una decisione negativa sulla partecipazione del Creatore al Programma, a prescindere dal fatto che tali Contenuti siano stati eliminati o rimossi in un secondo momento.</p><p><strong>4.5	Violazioni. </strong></p><p><strong>Trattenuta dei pagamenti.</strong> Epic può trattenere o adeguare il Premio in denaro associato alla violazione delle presenti Condizioni da parte del Creatore anche in caso di violazione della Sezione 4.1. Se, dopo l’emissione di un Premio in denaro, rileviamo una violazione delle presenti Condizioni precedente alla vincita del Premio in denaro, Epic si riserva il diritto di recuperare tale Premio in denaro deducendo i rispettivi importi dai futuri Premi in denaro eventualmente ricevuti dal Creatore. In determinate circostanze, Epic può anche sospendere temporaneamente i Premi in denaro per uno o tutti i Contenuti del Creatore. </p><p><strong>Sospensione o cessazione della partecipazione al Programma.</strong> La violazione delle presenti Condizioni può comportare la sospensione temporanea o la rimozione permanente dal Programma. In caso di sospensione o cessazione della propria partecipazione al Programma, il Creatore non può utilizzare un altro Account Epic per aggirare tali restrizioni.</p><p><strong>Sospensione o chiusura dell’Account Epic.</strong> Epic può chiudere l’Account Epic del Creatore in conformità delle presenti Condizioni, delle Politiche sui Videogiochi o di qualsiasi altro accordo stipulato dal Creatore ed Epic.</p><p><strong>4.6	Notifiche.</strong> Epic compirà ogni ragionevole sforzo commerciale per notificare il Creatore in relazione a qualsiasi azione negativa intrapresa in conformità della presente Sezione e su come impugnare tale azione, eccetto laddove dovesse ritenere, a buon diritto, che la notifica: (a) violerebbe le leggi, le istruzioni delle autorità giudiziarie e di pubblica sicurezza o comporterebbe altre conseguenze legali per Epic o le sue Collegate; (b) comprometterebbe un’indagine in corso o l’integrità o il funzionamento di un Videogioco; o (c) comporterebbe altro tipo di responsabilità o danni per/a Utenti, terzi, Epic o le sue Collegate.</p><p><strong>5. Concessione di diritti/Uso.</strong></p><p>Epic può presentare o promuovere i Contenuti o le Caratteristiche del marchio del Creatore nell’ambito della partecipazione al Programma. Per i Contenuti realizzati dal Creatore in cui figurino Videogiochi, il Creatore concede, senza costi aggiuntivi, a Epic, nonché alle sue Collegate, ai suoi licenziatari, aventi causa, cessionari e agenti (congiuntamente, le “<strong>Parti Autorizzate</strong>”), diritti e licenza irrevocabili d’uso e introduzione delle modifiche che Epic reputi necessarie per avvalersi dei Contenuti del Creatore allo scopo di pubblicizzare e promuovere i Videogiochi. Inoltre, Epic ha il diritto, ma non il dovere, di utilizzare i Contenuti del Creatore per far conoscere nuove/i funzioni, elementi o modalità di gioco per i Videogiochi. Il Creatore non ha alcun diritto di tutela della privacy, diritto della personalità o altro diritto invocabile in seguito all’uso da parte di Epic del nome, dell’immagine o dei Contenuti del Creatore. </p><p>In caso di ritiro o rimozione del Creatore dal Programma, Epic non ha alcun obbligo di rimuovere o eliminare i post sui social media o le porzioni d’archivio del suo sito web in cui figurino Contenuti o Caratteristiche del marchio del Creatore pubblicati quando questi rivestiva tale qualità. Il Creatore riconosce che i Contenuti creati possono essere conservati da terzi e rimanere disponibili su siti web, piattaforme o servizi di terzi, non avendo Epic alcuna responsabilità di interrompere l’accesso ai Contenuti sui siti di terzi. Il Creatore riconosce e accetta, inoltre, che Epic non è tenuta a utilizzare in alcun modo i Contenuti creati dal Creatore.</p><p><strong>6. Calcoli dei pagamenti.</strong></p><p><strong>6.1	Utenti assegnati</strong>. Una volta diventato tale, il Creatore riceverà un codice (“<strong>Codice Creatore</strong>”) e un link di assegnazione che potrà includere nei Contenuti. Se un Utente fa clic sul link del Creatore o inserisce il Codice Creatore di quest’ultimo mediante un dispositivo registrato nell’Account Epic di tale Utente, l’Utente diventerà un “<strong>Utente assegnato</strong>”.<strong> </strong>Gli acquisti e i riscatti validi effettuati dall’Utente assegnato in uno dei nostri Videogiochi o nel portale del Programma Support-A-Creator (“<strong>Portale Creatore</strong>”) andranno a sommarsi al valore del Pagamento minimo che, se raggiunto, renderà il Creatore idoneo a ricevere i Premi in denaro. Un Utente può essere un Utente assegnato a un solo Creatore alla volta. Non appena l’Utente inserisce il Codice Creatore di un’altra persona o utilizza il link di un’altra persona, il giocatore non sarà più un Utente assegnato al Creatore.</p><p><strong>6.2	Calcoli dei Premi in denaro.</strong> Il Portale Creatore indicherà come Epic calcola i Premi in denaro in relazione al Programma. Il metodo di calcolo può cambiare nel tempo, quindi, il Creatore dovrebbe controllare regolarmente il Portale Creatore per prendere visione delle modifiche al Programma e ai Premi in denaro; tuttavia, le eventuali modifiche saranno applicate solo ai Premi in denaro futuri e non ai Premi in denaro già vinti.</p><p><strong>6.3	Divieto di verifica. </strong>Né le presenti Condizioni, né qualsiasi altro accordo o principio giuridico conferiscono al Creatore o a terzi il diritto di ispezionare o esaminare dati, documenti, registrazioni, software o sistemi di Epic relativi o in qualsiasi modo connessi al Programma. Epic non ha alcun obbligo di comunicare, al Creatore o a terzi, bilanci, stati patrimoniali, formule o altri documenti aziendali comprensivi, in particolare, di informazioni finanziarie relative al Premio in denaro.</p><p><strong>7. Dati di pagamento.</strong></p><p>Epic distribuirà i Premi in denaro mensilmente. Ecco cosa aspettarsi riguardo al processo di pagamento di Epic:</p><p><strong>7.1	Conto per il versamento del Premio in denaro. </strong>Il Creatore deve predisporre adeguatamente un conto per il pagamento e completare tutti gli appositi processi di registrazione richiesti dal fornitore di servizi terzo incaricato da Epic dell’elaborazione e distribuzione dei Premi in denaro (“<strong>Fornitore di servizi di pagamento</strong>”) prima di poter ricevere i Premi in denaro. Il Creatore disporrà di 60 giorni, contati a decorrere dall’accettazione nel programma, per completare il processo di registrazione. Se il Creatore non avrà completato il processo di registrazione entro tale periodo non potrà ricevere i Premi in denaro; gli eventuali acquisti o riscatti assegnati verranno azzerati e risolveremo le presenti Condizioni.</p><p><strong>7.2	Rappresentanti. </strong>Coloro che agiscono in veste di agenti o rappresentanti del Creatore certificano di essere autorizzati a trasmettere gli specifici dati di pagamento fornitici e, ove pertinente, a ricevere Premi in denaro da parte nostra. Epic non è responsabile di, e non dirimerà, alcuna controversia tra il Creatore e altri agenti o soggetti avente per oggetto (a) dati di pagamento forniti dal Creatore o (b) la vincita o la ripartizione della vincita tra il Creatore e terzi.</p><p><strong>7.3</strong>	<strong>Importo corrisposto mensilmente tramite il Fornitore di servizi di pagamento.</strong> Se il Creatore raggiunge il valore di Pagamento minimo, distribuiremo il corrispondente Premio in denaro circa 30 giorni dopo la fine del mese di conseguimento di tale importo. Se il Creatore totalizza in un mese meno di 100 dollari in acquisti o riscatti assegnati, riporteremo tali assegnazioni al mese successivo per un massimo di 12 mesi consecutivi. Ad esempio, se il Creatore ha 50 dollari applicati alla Soglia di pagamento minimo in base agli acquisti o ai rimborsi attribuiti effettuati nel mese di gennaio e poi altri 50 dollari applicati alla Soglia di pagamento minimo in base agli acquisti o ai rimborsi attribuiti effettuati nel mese di febbraio, gli invieremo un premio in denaro di 100 dollari entro la fine di marzo. È possibile visualizzare le informazioni relative al Premio in denaro nella Dashboard Creatore del Portale Creatore. </p><p><strong>7.4	Pagamento minimo.</strong> Non tutte le persone che dispongono di Utenti assegnati riceveranno acquisti o riscatti assegnati sufficienti al conseguimento di Premi in denaro emessi da Epic. In generale, emettiamo il pagamento solo per importi superiori a 100&nbsp;USD. Se gli acquisti e i rimborsi attribuiti associati all’account del Programma non sono pari o superiori a 100 USD (il “<strong>Pagamento minimo</strong>”), tali importi attribuiti saranno trasferiti mensilmente e li corrisponderemo al Creatore quando avrà superato la soglia del Pagamento minimo. La soglia di Pagamento minimo viene rivalutata ogni 12 mesi a decorrere dalla data di accettazione nel Programma. Se non si raggiunge la soglia di Pagamento minimo entro un periodo di 12 mesi consecutivi, gli importi attribuiti verranno azzerati e sarà necessario ricominciare daccapo. Se il Creatore decide di prendere parte ad altri programmi di monetizzazione di Epic, Epic potrebbe, a sua discrezione, combinare i premi idonei dovuti al Creatore in relazione ad altri programmi per soddisfare il requisito del Pagamento minimo. </p><p><strong>8. Imposte.</strong></p><p><strong>8.1	Moduli. </strong>Il Creatore dovrà fornirci un modulo W-9 compilato (se ha sede negli Stati Uniti) o un modulo W-8BEN (se non ha sede negli Stati Uniti), i dati del conto corrente e altre informazioni per l’inquadramento fiscale del Creatore che ci consentano di procedere al pagamento. </p><p><strong>8.2	Obblighi dichiarativi e ritenuta.</strong> Il Creatore è responsabile del pagamento di tutte le altre imposte, tra cui imposte sul reddito, tributi, IVA e oneri simili dovuti sui pagamenti corrisposti al Creatore ai sensi delle presenti Condizioni. In alcune giurisdizioni, la legislazione fiscale potrebbe richiedere la raccolta e/o comunicazione di dati fiscali riguardanti il Creatore, la trattenuta delle imposte dai premi o entrambe le cose. Se il Creatore non ci fornisce la documentazione da noi individuata come sufficiente ad adempiere l’obbligo di trattenuta delle imposte dai pagamenti dovuti al Creatore, possiamo trattenere tali pagamenti negli importi massimi previsti dalla legge fino alla trasmissione di documentazione sufficiente da parte del Creatore.</p><p>Se siamo tenuti a trattenere le imposte sui pagamenti effettuati al Creatore, dedurremo tali imposte dall’importo dovuto e le corrisponderemo alle pertinenti autorità fiscali. Forniremo al Creatore le ricevute relative a ciascuna trattenuta, oltre agli altri documenti ragionevolmente richiesti dal Creatore per poter beneficiare di crediti per imposte assolte all’estero o rimborsi.</p><p><strong>9. Commissioni.</strong></p><p><strong>9.1	Commissioni sulle operazioni di pagamento.</strong> Si prega di notare che le commissioni sulle operazioni sono addebitate dal nostro Fornitore di servizi di pagamento per ogni versamento di Premi in denaro (e saranno detratte dagli importi altrimenti dovuti al Creatore). Epic non imputa commissioni aggiuntive.</p><p><strong>9.2	Costi di terzi. </strong>Il Creatore è l’<em>unico</em> responsabile di eventuali costi o commissioni di terzi associati alla pubblicazione dei Contenuti del Creatore da parte di Epic. Gli unici obblighi di Epic ai sensi delle presenti Condizioni sono nei confronti del Creatore e del singolo Utente che accetta le presenti Condizioni, e solo ad avvenuta approvazione da parte di Epic della Domanda del Creatore. Epic non è, e non sarà, responsabile per eventuali provvigioni, imposte, commissioni o altre somme dovute ad altri, ivi compresi coloro che potrebbero aver aiutato il Creatore a creare i propri Contenuti. </p><p><strong>9.3	Contratti con terzi.</strong> Il Creatore riconosce che Epic non è tenuta ai sensi di alcun contratto sindacale, di categoria, scrittura artistica, contratto con case discografiche, case editrici, licenzianti terzi o enti per i diritti di esecuzione (“<strong>Contratti con terzi</strong>”) a utilizzare i Contenuti del Creatore come consentito dalle presenti Condizioni e dalle nostre Politiche sui Videogiochi. Se il Creatore realizza Contenuti soggetti a tali pagamenti od obbligazioni è l’unico responsabile di tali pagamenti. In caso di pretese avanzate nei confronti di Epic in relazione a tali pagamenti, quest’ultima si riserva il diritto di: (a) detrarre tali somme dai Premi in denaro dovuti al Creatore; (b) rimuovere i Contenuti del Creatore; (c) risolvere o sospendere le presenti Condizioni fino al debito assolvimento dei pagamenti dovuti dal Creatore alle parti pertinenti; (d) perseguire qualsiasi altro rimedio a disposizione di Epic secondo legge o equità; o (e) qualsiasi combinazione di quanto sopra.</p><p><strong>10. Risoluzione e modifica del Programma.</strong></p><p><strong>10.1	Diritto di modifica di Epic. </strong>Epic può modificare le presenti Condizioni, ad esempio, cambiare, aggiungere, rimuovere o variare i Requisiti di idoneità, oltre a modificare le modalità di calcolo dei Premi in denaro, in qualsiasi momento e per qualsiasi ragione.</p><p>In caso di modifiche sostanziali alle Condizioni, forniremo un ragionevole preavviso al Creatore e la possibilità di prendere visione delle modifiche, eccetto in situazioni d’emergenza, quali motivi legali, regolatori o di sicurezza o la prevenzione di danni a Utenti, terzi, Epic o le sue Collegate. Se il Creatore non accetta le nuove condizioni dovrà porre fine all’utilizzo del Portale Creatore e dei servizi del Programma.</p><p><strong>10.2	Diritto di Epic alla risoluzione. </strong>L’esistenza del Programma non crea, ad oggi, in alcun modo, obblighi per Epic di proseguire il Programma in futuro, né garantisce la ricezione di un eventuale Premio in denaro in futuro. Epic può risolvere le presenti Condizioni in qualsiasi momento, fornendo al Creatore un preavviso di almeno 15 giorni.</p><p><strong>10.3	Diritto del Creatore alla risoluzione.</strong> Il Creatore può risolvere le presenti Condizioni in qualsiasi momento, fornendo a Epic un preavviso di almeno 15 giorni.</p><p><strong>10.4	Effetto della risoluzione</strong>. Una volta risolte le presenti Condizioni da parte del Creatore o di Epic, il Creatore avrà diritto ai Premi in denaro maturati prima della risoluzione solo nel caso in cui tali Premi in denaro soddisfino il requisito della soglia di Pagamento minimo. </p><p><strong>11. Altre questioni.</strong></p><p><strong>11.1	Rapporto del Creatore con Epic. </strong>Le presenti Condizioni costituiscono un contratto non esclusivo tra Epic e il Creatore in qualità di Creatore autonomo.<strong> </strong>I Premi in denaro non costituiscono uno stipendio. L’invio spontaneo di Contenuti non crea un rapporto di lavoro subordinato o tra contraenti indipendenti tra il Creatore ed Epic. Epic non assume il Creatore, né gli conferisce alcun incarico di prestazione di servizi. In qualità di partecipante al Programma, il Creatore imposta il proprio piano e crea Contenuti solo se, come e quando lo desidera e senza la supervisione, il controllo o la direzione di Epic. Il Creatore deve farsi carico delle attrezzature e dei materiali di consumo utilizzati per la creazione. Il Creatore si impegna a svolgere tali attività a proprio rischio e pericolo e non avrà diritto all’indennizzo di infortuni, alla copertura assicurativa o ad altri eventuali benefici forniti da Epic ai propri dipendenti.</p><p><strong>11.2	Cessione.</strong> Il Creatore non può cedere o trasferire per nessun motivo i propri diritti e obblighi ai sensi delle presenti Condizioni ad altre persone e, salvo diversa indicazione, qualsiasi tentativo del Creatore in tal senso sarà considerato nullo, potendo comportare, inoltre, la risoluzione delle presenti Condizioni e la chiusura dell’Account Epic del Creatore.</p><p><strong>11.3	LIMITAZIONE DI RESPONSABILITÀ. </strong>Le disposizioni del presente paragrafo si applicano nella misura massima consentita dalla legge applicabile: EPIC NON AVRÀ ALCUNA RESPONSABILITÀ PER I CONTENUTI REALIZZATI DAL CREATORE, NÉ PER EVENTUALI PERDITE O DANNI ASSOCIATI A TALI CONTENUTI. I CONTENUTI GENERATI DALL’UTENTE SONO DI SOLA RESPONSABILITÀ DELL’UTENTE CHE LI METTE A DISPOSIZIONE. FATTA SALVA QUALSIASI ALTRA DISPOSIZIONE DI CUI AL PRESENTE DOCUMENTO, IN NESSUN CASO EPIC O LE/I SUE/SUOI CONTROLLATE, COLLEGATE, AGENTI, DIPENDENTI O RAPPRESENTANTI, DIRETTI O INDIRETTI, SARANNO RESPONSABILI NEI CONFRONTI DI ALCUNA PERSONA FISICA O GIURIDICA, INDIPENDENTEMENTE DAL FONDAMENTO DELL’AZIONE, SE PER RESPONSABILITÀ CONTRATTUALE, ATTO ILLECITO O ALTRA FATTISPECIE DI RESPONSABILITÀ, PERDITE DI UTILI, INTERRUZIONE DELL’ATTIVITÀ O DANNI ACCIDENTALI, SPECIALI, CONSEQUENZIALI, ESEMPLARI O PUNITIVI CONSEGUENTI O INERENTI ALLE PRESENTI CONDIZIONI, ANCHE LADDOVE EPIC FOSSE STATA INFORMATA DELLA POSSIBILITÀ DI TALI DANNI O RESPONSABILITÀ.</p><p><strong>11.4	Indennizzo</strong>. Il Creatore accetta di manlevare, difendere e tenere indenni Epic, le sue Collegate e ognuno dei rispettivi amministratori, funzionari, dipendenti, agenti, aventi causa e cessionari (congiuntamente, le “<strong>Parti Epic</strong>”) da pretese di terzi, perdite, responsabilità, lesioni, danni patrimoniali, costi o danni derivanti da pretese o azioni effettive o minacciate per (a) violazione, presunta o effettiva, delle presenti Condizioni da parte del Creatore o (b) colpa grave o condotta dolosa del Creatore. Inoltre, il Creatore conviene di difendere, manlevare e tenere indenni le Parti Epic da pretese di terzi, danni, responsabilità, costi e spese (comprese, tra le altre cose, le ragionevoli spese legali esterne) derivanti dai Contenuti, incluse le pretese in materia di proprietà intellettuale. La presente disposizione sopravvivrà alla scadenza o alla risoluzione delle Condizioni.</p><p><strong>11.5	Copertura assicurativa.</strong> Il Creatore riconosce che Epic non fornisce, né mantiene, polizze assicurative di alcun tipo a favore del Creatore o dei suoi eredi, esecutori e amministratori in relazione agli obblighi di cui alle presenti Condizioni. Il Creatore è l’unico responsabile dell’acquisizione e del pagamento di polizze vita, infortuni, auto, professionale, sulla proprietà o di altro tipo con riguardo alla realizzazione dei Contenuti da parte del Creatore o a qualsiasi obbligazione derivatagli dalle presenti Condizioni.</p><p><strong>11.6	Legislazione applicabile/Foro competente.</strong> Le presenti Condizioni e ogni eventuale controversia derivante dalle stesse saranno regolate dalle leggi della Contea di Wake, Carolina del Nord, applicabili ai contratti quivi stipulati ed interamente eseguiti. Qualsiasi azione per far valere le presenti Condizioni non ricadente sotto una clausola compromissoria applicabile sarà intentata esclusivamente nei tribunali statali della Contea di Wake, Carolina del Nord o, in presenza di competenza federale, presso il Tribunale Distrettuale degli Stati Uniti per il Distretto orientale della Carolina del Nord (United States District Court for the Eastern District of North Carolina), sottoponendosi Epic e il Creatore alla competenza irrevocabile di tali tribunali e accettando di rinunciare a qualsiasi obiezione circa l’adeguatezza di tali tribunali.</p><p><strong>11.7	Clausola salvatoria.</strong> Laddove una disposizione delle presenti Condizioni fosse giudicata o diventi inefficace, illegale o inapplicabile ai sensi di leggi o regolamenti applicabili di qualsiasi giurisdizione, tale disposizione sarà ritenuta modificata in modo da conformarsi a tali leggi o regolamenti senza sostanzialmente adulterare le intenzioni delle parti e applicata di conseguenza, oppure, sarà stralciata, mentre il resto delle Condizioni rimarrà in piena vigenza ed efficacia.</p><p><strong>12. Termini definiti.</strong></p><p>In aggiunta ai termini con iniziale maiuscola definiti sopra, i seguenti termini, come utilizzati nelle presenti Condizioni, hanno i significati specificati sotto:</p><p><strong>12.1	</strong>Per “<strong>Collegata</strong>” si intende, in relazione a Epic, qualsiasi ente che, direttamente o indirettamente, controlli, sia controllato da o condivida il medesimo controllo con, Epic, compresi (a titolo esemplificativo ma non esaustivo) i rispettivi sub-licenziatari e le rispettive controllate.</p><p><strong>12.3</strong> 	Per “<strong>Domanda</strong>” si intendono i documenti e i materiali compilati che il Creatore deve fornire a Epic per chiedere di partecipare al Programma.</p><p><strong>12.4 	</strong>Per “<strong>Caratteristiche del marchio</strong>” si intendono nome commerciale, marchio registrato, denominazione sotto cui la società opera, nome del gruppo, pseudonimo sulla piattaforma, nome d’arte o pseudonimo, marchio di servizio, logo, nome di dominio o altra caratteristica distintiva del marchio del Creatore o di Epic, rispettivamente, come posseduti (o concessi in licenza) da entrambe le parti di volta in volta, inclusi eventuali marchi di terzi forniti a Epic dal Creatore visualizzati nell’ambito di promozioni, marketing, vendite, assistenza e distribuzione dei Contenuti.</p><p><strong>12.5	“Epic” </strong>o<strong> “noi” </strong>indica:</p><ol><li>Se il Creatore ha residenza principale (o sede principale, se è un’Impresa) negli Stati Uniti, Epic Games, Inc.; o,</li><li>se la residenza principale o la sede principale del Creatore non si trova negli Stati Uniti, (i) Epic Games Entertainment International Gmbh, una società a responsabilità limitata costituita ai sensi delle leggi svizzere, se il Creatore realizza Contenuti per un Videogioco concesso in licenza da tale ente o (ii) Epic Games Commerce Gmbh, una società a responsabilità limitata costituita ai sensi delle leggi svizzere, se il Creatore realizza Contenuti per qualsiasi altro Videogioco.</li></ol><p><strong>12.7</strong>	Per “<strong>Utente</strong>” si intende una persona fisica, una società o altro ente munito di personalità giuridica che interagisce legittimamente con un Videogioco ai sensi delle Politiche sui Videogiochi.</p><p><strong>12.8	</strong>“<strong>Politiche sui Videogiochi</strong>” indica l’EULA di Fortnite (e qualsiasi condizione supplementare a tale licenza); l’EULA di Psyonix; l’EULA di Epic Games Store; le Linee guida sui contenuti; le Linee guida della Community di Fortnite; le <a href="https://www.epicgames.com/site/en-US/tos" target="_blank">Condizioni di servizio</a> di Epic; le <a href="https://www.psyonix.com/tou/" rel="noopener noreferrer" target="_blank">Condizioni d’uso</a> di Psyonix, nonché qualsiasi altra informativa o documentazione di volta in volta applicabile pubblicata o aggiornata da Epic, a sua esclusiva discrezione (subordinatamente a notifica al Creatore come disposto nei rispettivi documenti).</p>