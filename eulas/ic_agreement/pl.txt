<p><strong>WARUNKI DLA DEWELOPERÓW FORTNITE</strong></p><p><strong>1. Wprowadzenie</strong></p><p>Niniejsze Warunki dla deweloperów Fortnite („<strong>Warunki</strong>”) umożliwiają użytkownikowi – uprawnionemu deweloperowi („<strong>Deweloper</strong>”) – wzięcie udziału w Programie dla deweloperów Fortnite („<strong>Program dla Deweloperów</strong>” lub „<strong>Program</strong>”) i otrzymanie nagrody za udział w programie („<strong>Płatność za zaangażowanie</strong>”) oraz bezpośredniej wypłaty środków („<strong>Bezpośrednia wypłata środków</strong>”), które łącznie określane są „Wypłatami”.</p><p><strong>2. O niniejszym Regulaminie </strong><br/><br/>Niniejszy Regulamin ma zastosowanie do udziału Użytkownika w Programie i stanowi umowę zawieraną pomiędzy Deweloperem, który przyjmuje postanowienia niniejszego Regulaminu (określanym dalej jako „<strong>Użytkownik</strong>”), a Epic, zgodnie z definicją ujętą w ustępie 11.6. Składając Wniosek, Użytkownik potwierdza zapoznanie się z postanowieniami niniejszej umowy oraz wszystkimi zasadami polityki Epic i wyraża zgodę na związanie się nimi, w tym Warunkami świadczenia usług Epic Games (których częścią jest niniejszy Regulamin), <a href="http://legal.epicgames.com/fortnite/developer-rules">Zasadami dla deweloperów Fortnite</a>, <a href="https://legal.epicgames.com/epicgames/content-guidelines">Wskazówkami dotyczącymi twórczości Epic</a>, <a href="https://legal.epicgames.com/epicgames/community-rules">Zasadami społeczności Epic</a>, <a href="https://legal.epicgames.com/epicgames/fan-art-policy">Polityką dotyczącą treści fanów</a> oraz wszelkimi innymi obowiązującymi politykami albo dokumentacją, które Epic może publikować albo aktualizować według własnego uznania (pod warunkiem powiadomienia Użytkownika zgodnie z postanowieniami każdego z odpowiednich dokumentów) (łącznie „Regulaminy i polityki Epic”). Kolejna część jest bardzo ważna:</p><p><strong>PROSIMY DOKŁADNIE ZAPOZNAĆ SIĘ Z PONIŻSZYM REGULAMINEM. WSZELKIE SPORY WYNIKAJĄCE Z NINIEJSZEGO REGULAMINU BĘDĄ ROZSTRZYGANE W SPOSÓB ZGODNY Z WARUNKAMI EPIC, CO DLA OSÓB Z USA OZNACZA, ŻE WYRAŻAJĄ ZGODĘ NA FAKT, ŻE WIĘKSZOŚĆ SPORÓW BĘDZIE ROZWIĄZYWANA W DRODZE WIĄŻĄCEGO, INDYWIDUALNEGO ARBITRAŻU I ŻE OSOBY TAKIE ZRZEKAJĄ SIĘ PRAWA DO WSTĄPIENIA NA DROGĘ SĄDOWĄ LUB UDZIAŁU W POZWACH ZBIOROWYCH. WIĘCEJ INFORMACJI NA TEN TEMAT ZNAJDUJE SIĘ W USTĘPACH 16 I 17 WARUNKÓW EPIC.</strong></p><p><strong>3. Wymogi kwalifikacyjne Programu dla deweloperów<br/></strong></p><p>Oprócz przyjęcia postanowień niniejszego Regulaminu i złożenia Wniosku, aby uczestniczyć w Programie dla Deweloperów Użytkownik musi spełnić następujące wymagania:</p><p><strong>3.1	Wymogi dotyczące wieku. </strong>Aby móc zaakceptować niniejszy Regulamin, konieczne jest osiągnięcie określonego w przepisach prawa wieku pełnoletniości w kraju zamieszkania. Ubiegając się o udział w niniejszym Programie dla Deweloperów Użytkownik oświadcza, że osiągnął określony w przepisach prawa wiek pełnoletniości w swoim regionie.</p><p><strong>3.2	Przedsiębiorstwa. </strong>W przypadku przyjmowania postanowień niniejszego Regulaminu w imieniu spółki prawa handlowego, spółki z ograniczoną odpowiedzialnością, spółki komandytowej albo innego podmiotu prawnego (zwanego dalej „<strong>Przedsiębiorstwem</strong>”) Użytkownik oświadcza, że posiada umocowanie do występowania w imieniu Przedsiębiorstwa oraz że takie Przedsiębiorstwo przyjmuje postanowienia niniejszego Regulaminu. Dla uniknięcia wątpliwości, Przedsiębiorstwa nie są Zespołami na potrzeby ust. 3.8.</p><p><strong>3.3	 Wymagania dotyczące konta Epic. </strong>Użytkownik musi posiadać aktywne Konto Epic Games („<strong>Konto</strong>”) z włączonym dwustopniowym uwierzytelnianiem, na którym:</p><p>(a) zalogowano się do Fortnite na co najmniej 30 dni przed składaniem wniosku oraz edytowano co najmniej jedną Wyspę w Fortnite Creative albo Edytorze Unreal dla Fortnite (Unreal Editor for Fortnite, UEFN), lub edytowano projekt w Unreal Engine przez co najmniej 7 dni z ostatnich 30 dni, ALBO</p><p><br/>(b) wydano i wykorzystano co najmniej 75 USD (w oparciu o ceny USD) na zakupy w grze w Fortnite w ciągu ostatnich 90 dni; karty podarunkowe z V-dolcami nie spełniają tego wymogu.</p><p><strong>3.4	Informacje finansowe. </strong>Użytkownik musi przedstawić Epic i jej Usługodawcy świadczącemu usługi w zakresie Wypłat kompletne i rzetelne informacje podatkowe i dane do płatności w terminie wskazanym przez Epic.</p><p><strong>3.5	Przestrzeganie innych postanowień. </strong>Użytkownik zobowiązuje się przestrzegać niniejszego Regulaminu, Warunków świadczenia usług Epic Games oraz wszystkich pozostałych Warunków Epic, a także dodatkowych warunków i polityk, które mają zastosowanie do Użytkownika jako Dewelopera (np. Zasad dla deweloperów Fortnite) lub Użytkownika końcowego Fortnite.</p><p><strong>3.6 	Zwyczajowe ograniczenia. </strong>Pracownicy, pełnomocnicy i przedstawiciele Epic oraz członkowie ich najbliższej rodziny (np. małżonkowie, rodzice, rodzeństwo i wszystkie osoby, które mieszkają z jednym z naszych pracowników) nie mogą ubiegać się o przystąpienie do Programu.</p><p><strong>3.7	Dostępność Programu dla Deweloperów. </strong>Użytkownik nie kwalifikuje się do udziału, jeżeli Program dla Deweloperów jest ograniczony albo zakazany na mocy przepisów prawa w miejscu zamieszkania Użytkownika albo nie możemy przekazać Użytkownikowi płatności ze względu na kwestie prawne bądź z innych powodów. Epic korzysta z usług zewnętrznego usługodawcy świadczącego usługi w zakresie wypłat w celu realizacji Płatności za zaangażowanie w ramach Programu dla Deweloperów na rzecz uczestników Programu <a href="https://docs.hyperwallet.com/content/transfer-methods/v1/paypal">w tych krajach i regionach</a>.</p><p><strong>3.8 </strong><strong>Zespoły. </strong>Jeżeli Deweloperzy skoordynują swoje działania jako grupa albo zespół i zarejestrują jedno konto w celu stworzenia Treści („<strong>Zespół</strong>”), indywidualny właściciel konta zostanie uznany za lidera Zespołu („<strong>Lider zespołu</strong>”). Będąc uczestnikiem Zespołu udzielasz Liderowi zespołu<strong> </strong>wyłącznego prawa do działania w imieniu całego Zespołu, w tym Twoim. Zespoły mogą zawierać oddzielne umowy dotyczące działań związanych z wypłatami, Treściami albo zakresem uprawnień Lidera zespołu, ale Epic nie jest stroną i nie będzie związana żadną umową zawartą pomiędzy członkami Zespołu.</p><p>Jeżeli zdecydujesz się zostać członkiem Zespołu, potwierdzasz co następuje:</p><ul><li>Wszelkie odniesienia do „Użytkownika” albo „Dewelopera” oznaczają Lidera zespołu.</li><li>Epic będzie przekazywać wszelkie płatności na mocy niniejszego Regulaminu wyłącznie na rzecz Lidera zespołu. Członkowie Zespołu ustalają, że jedynym środkiem prawnym przysługującym im w przypadku sporu dotyczącego wypłat jest dochodzenie wypłaty od Lidera zespołu i zrzekają się wszelkich roszczeń wobec Epic z tytułu wypłat przekazanych Liderowi zespołu.</li><li>Jeżeli Zespół wybierze nowego Lidera zespołu, Zespół musi skontaktować się z Zespołem wsparcia graczy Epic, aby poinformować Epic o zmianie i przejść procedury weryfikacyjne Epic. Alternatywnie Zespół może publikować nowe treści na koncie nowego Lidera zespołu Epic Games.</li></ul><p>Epic nie przekazuje żadnych opinii ani nie udziela porad dotyczących sposobu podziału Wypłat pomiędzy swoich członków. Jednakże do Lidera zespołu należy zapewnienie zgodności ze wszystkimi obowiązującymi przepisami prawa dotyczącymi wypłat albo braku wypłat za usługi wykonywane przez członków Zespołu, w tym wszelkich przepisów prawa pracy i zatrudnienia <em>obowiązujących w każdym regionie, w którym mieszkają poszczególni członkowie Zespołu</em>.</p><p><strong>4. Treści i postępowanie Użytkownika</strong></p><p><strong>4.1	Treści zastrzeżone. </strong>Nie wszystkie Treści kwalifikują się do monetyzacji za pośrednictwem Programu dla Deweloperów. Treści kwalifikują się do Wypłaty jedynie wtedy, gdy spełniają następujące warunki: są zgodne z niniejszym Regulaminem (w tym wszystkimi Regulaminami i politykami Epic), zostały opublikowane w Fortnite za pośrednictwem Konta należącego do Użytkownika i używanego przez Użytkownika oraz dla którego Epic udostępnia monetyzację.</p><p>Natomiast, bez ograniczania żadnych innych ograniczeń dotyczących Treści określonych w niniejszym Regulaminie, zakazane są na przykład następujące działania:</p><ul><li><strong>Fałszywe zaangażowanie. </strong>Nie wolno robić niczego, co powoduje sztuczną manipulację albo zachęca do sztucznej manipulacji autentycznym zaangażowaniem Użytkownika końcowego, w tym poprzez wykorzystanie systemów automatycznych albo zachęcanie osób trzecich do zwiększania sztucznego ruchu, ani w inny sposób manipulować wskaźnikami w jakikolwiek sposób.</li><li><strong>Podszywanie się. </strong>Nie wolno niezgodnie z prawdą wykorzystywać tożsamości innej osoby, Dewelopera ani marki, podszywać się pod inną osobę, Dewelopera albo markę, ani w inny sposób wprowadzać w błąd w kwestii źródła Treści albo źródła towarów bądź usług uwzględnionych w Treści.</li><li><strong>Podstęp, oszustwo, spam. </strong>Nie wolno spamować, oszukiwać ani stosować innych zwodniczych praktyk do oszukiwania Użytkowników końcowych w celu wprowadzenia ich w błąd albo wykorzystywania innych Użytkowników końcowych. Użytkownikowi zabrania się składania fałszywych oświadczeń dotyczących cech, ceny, funkcjonalności bądź ograniczeń jakichkolwiek Treści, w tym Treści poza platformą.</li><li><strong>Transakcje z samym sobą. </strong>Użytkownik nie może angażować się w transakcje z samym sobą indywidualnie lub we współpracy z innymi, kupując V-dolce i wykorzystując je do zakupu własnych treści w zakresie wykraczającym poza zakres niezbędny do zwykłego testowania Treści.</li><li><strong>Zgłaszanie nadużyć. </strong>Użytkownik nie może nadużywać żadnych procedur raportowania, składania skarg, sporów ani odwołań, w tym poprzez składanie bezpodstawnych, dokuczliwych albo niepoważnych wniosków.</li><li><strong>Treści stanowiące naruszenie. </strong>Użytkownikowi nie wolno: (a) publikować Treści stanowiących naruszenie praw autorskich albo znaków towarowych, w tym Treści zawierających własność intelektualną osób trzecich (takich jak materiały objęte prawem autorskim) ani Treści innych Deweloperów ani (b) włączać ani przedstawiać własności intelektualnej osób trzecich, w tym własności intelektualnej osób trzecich, która pojawia się w Fortnite (np. Treści innych Deweloperów), w materiałach marketingowych albo promocyjnych związanych z Treściami Użytkownika, chyba że ma on na to pozwolenie takiej osoby albo jest do tego uprawniony na innej podstawie. Użytkownik ponosi wyłączną odpowiedzialność prawną za Treści przesyłane przez Użytkownika.</li><li><strong>Własność intelektualna Epic. </strong>Użytkownik nie ma pozwolenia na wykorzystywanie własności intelektualnej należącej do Epic (w tym znaków towarowych i Treści chronionych prawem autorskim) innej niż Treści stworzone przez Epic wyraźnie przekazane Użytkownikowi do wykorzystania w Treściach Użytkownika. Użytkownik może korzystać z Treści stworzonych przez Epic (np. zasobów środowiskowych lub postaci stworzonych przez Epic) w filmach z rozgrywki oraz w innych materiałach marketingowych lub promocyjnych podlegających odpowiednim Politykom Epic, takim jak Zasady dla twórców Fortnite i Wytyczne dotyczące marki Epic.</li><li>Odpowiadamy na zawiadomienia o rzekomych naruszeniach praw autorskich zgodnie z procedurą opisaną <a href="https://create.fortnite.com/news/intellectual-property-ip-and-dmca-guidelines-for-fortnite-island-creators">tutaj</a>. W stosownych okolicznościach zasady polityki Epic przewidują odebranie dostępu do Konta osobom dopuszczającym się powtarzalnych naruszeń.</li></ul><p><strong>4.2	Usuwanie treści</strong></p><p><strong>4.2.1	Usuwanie Treści przez Epic. </strong>Jeżeli Treści Użytkownika naruszają postanowienia niniejszego Regulaminu lub obowiązujących przepisów prawa, Epic może usunąć, zawiesić dostęp do albo odmówić publikacji wszystkich Treści Użytkownika. Epic może również usunąć Treści Użytkownika w przypadku jakiejkolwiek zmiany obowiązujących przepisów prawa albo zasad, które w przeciwnym razie narażałyby Epic na ryzyko odpowiedzialności, w tym zagrażały uczciwości albo działaniu Fortnite.</p><p><strong>4.2.2	Usuwanie Treści przez Użytkownika. </strong>Użytkownik może w każdej chwili usunąć swoje Treści. Użytkownik musi usunąć swoje Treści z Usługi, jeśli nie będzie już mieć praw wymaganych na mocy postanowień niniejszego Regulaminu.</p><p><strong>4.2.3	Skutki usunięcia. </strong>Po ich usunięciu usunięte Treści nie kwalifikują się do Wypłaty.</p><p>Proszę zauważyć: Nawet jeżeli Użytkownik wykasuje albo usunie wcześniej opublikowane Treści, które naruszają niniejszy Regulamin, nie oznacza to usunięcia naruszenia postanowień niniejszego Regulaminu. Publikowanie w jakiejkolwiek chwili niedozwolonych Treści, nawet jeśli zostaną one później usunięte, może stanowić podstawę do objęcia konta Epic Game Użytkownika negatywną klasyfikacją.</p><p><strong>4.3	Naruszenia Regulaminu. </strong></p><p><strong>4.3.1	Wstrzymanie płatności. </strong>Epic może wstrzymać albo skorygować Wypłatę w związku z naruszeniem przez Użytkownika postanowień niniejszego Regulaminu, w tym w przypadku naruszenia przez Użytkownika postanowień ust. 4.1 lub 4.4. Epic zastrzega sobie prawo do odebrania stosownej kwoty Wypłaty poprzez odliczenie jej od kwoty jakiejkolwiek Wypłaty uzyskanej ewentualnie przez Użytkownika w przyszłości, jeżeli po zleceniu Wypłaty ustalimy, że przed uzyskaniem wspomnianej Wypłaty doszło do naruszenia przez Użytkownika postanowień niniejszego Regulaminu. W określonych okolicznościach Epic może również tymczasowo zawiesić Wypłaty z tytułu dowolnych albo wszystkich Treści Użytkownika na pewien czas.</p><p><strong>4.3.2	Zawieszenie lub zakończenie udziału w Programie dla Deweloperów. </strong>Naruszenie postanowień niniejszego Regulaminu, zgodnie z oceną Epic wedle wyłącznego uznania Epic, może prowadzić do tymczasowego zawieszenia uczestnictwa Użytkownika w Programie albo do całkowitego usunięcia Użytkownika z Programu dla Deweloperów. W przypadku zawieszenia albo zakończenia uczestnictwa w Programie dla Deweloperów Użytkownik nie może użyć innego Konta w celu obejścia tych ograniczeń.</p><p><strong>4.3.3	Zawieszenie albo zamknięcie Konta. </strong>Epic może usunąć Konto Użytkownika zgodnie z postanowieniami niniejszego Regulaminu, Polityk Epic albo jakiejkolwiek innej umowy zawartej przez Użytkownika z Epic.</p><p><strong>4.4	Ogólne postanowienia dotyczące treści Użytkownika. </strong>Użytkownik przyjmuje do wiadomości i zgadza się, że ponosi wyłączną odpowiedzialność z tytułu wszelkich roszczeń i zobowiązań dotyczących jego Treści, w tym Treści tworzonych przez Dewelopera i Podlegających wymianie treści tworzonych przez Dewelopera, zgodnie z definicją ujętą w Warunkach świadczenia usług Epic Games. Ponadto Użytkownik przyjmuje do wiadomości i zobowiązuje się do przestrzegania wszystkich obowiązujących lokalnie przepisów prawa dotyczących opracowywania Treści Użytkownika.</p><p><strong>4.5.	Powiadomienie. </strong>Epic dołoży uzasadnionych z handlowego punktu widzenia starań, aby powiadomić Użytkownika o wszelkich negatywnych działaniach podjętych zgodnie z postanowieniami tego ustępu oraz o sposobie wniesienia odwołania wobec tych działań, chyba że zasadnie uznamy, że zrobienie tego: (a) stanowiłoby naruszenie przepisów prawa bądź wytycznych organów ścigania albo w inny sposób narażałoby Epic albo nasze Jednostki stowarzyszone na odpowiedzialność prawną, (b) naraziłoby na szwank trwające czynności wyjaśniające albo integralność bądź działanie Fortnite albo (c) stwarzałoby ryzyko poniesienia innej odpowiedzialności albo szkody dla jakiegokolwiek Użytkownika końcowego, podmiotu zewnętrznego, Epic albo naszych Jednostek stowarzyszonych.</p><p><strong>5. Obliczanie wartości Wypłat</strong></p><p><strong>5.1	Płatność za zaangażowanie. </strong>Epic ocenia wyniki Treści Użytkownika w Fortnite mierząc poziom zaangażowania wywoływany przez nie po stronie Użytkowników końcowych, co stanowi podstawę do Płatności za zaangażowanie, w ramach której część kwot wydanych na zakup przedmiotów kosmetycznych i podobnych artykułów konsumenckich, które są używane w Fortnite („<strong>Pula płatności za zaangażowanie</strong>”), przekazywana jest deweloperom na postawie zaangażowania. Płatność za zaangażowanie należna Użytkownikowi odzwierciedla zaangażowanie przypisywane Treściom Użytkownika jako część zaangażowania Użytkowników końcowych we wszystkie treści w Fortnite, co ustala Epic wedle własnego uznania. Epic będzie od czasu do czasu aktualizować wzór używany do obliczania Płatności za zaangażowanie. Więcej informacji na temat obliczania Puli Płatności za zaangażowanie i należnej Użytkownikowi Płatności za zaangażowanie można znaleźć <a href="https://dev.epicgames.com/documentation/fortnite/engagement-payout-in-fortnite-creative">tutaj</a> śledząc wiadomości dla deweloperów <a href="https://create.fortnite.com/news">tutaj</a>.</p><p><strong>5.2	Bezpośrednia wypłata środków. </strong>Co miesiąc Epic zastosuje obowiązującą wartość V-dolca (V-Buck effective value, „VEV”) do Kredytów Użytkownika końcowego (zgodnie z definicją w ustępie 10 Warunków świadczenia usług Epic) wykorzystanych do nabycia Podlegających wymianie treści tworzonych przez Dewelopera (zgodnie z definicją w ustępie 11.3(a) niniejszego Regulaminu). Epic przydzieli VEV w dolarach amerykańskich za każdy miesiąc, łącząc w ujęciu terytorialnym lub na użytkownika, zgodnie z ustaleniami Epic, wszystkie realne wydatki klientów na zakup V-dolców w ciągu miesiąca (przeliczone na dolary amerykańskie), odejmując opłaty za platformę i sklep oraz dzieląc wynik przez całkowitą kwotę V-dolców wydanych przez graczy w danym miesiącu. Bezpośrednia wypłata środków ma w przybliżeniu odzwierciedlać wartość interakcji Użytkownika końcowego z Podlegającymi wymianie treściami tworzonymi przez Deweloperów. Więcej informacji na temat sposobu obliczania Bezpośredniej wypłaty środków można znaleźć <a href="https://www.fortnite.com/news/fortnite-developers-will-soon-be-able-to-sell-in-game-items">tutaj</a> oraz śledząc wiadomości dla deweloperów <a href="https://www.fortnite.com/news/tag/fortnite-uefn-and-creative">tutaj</a>.</p><p><strong>5.3	Brak prawa do przeprowadzenia kontroli. </strong>Postanowienia niniejszego Regulaminu ani żadnej umowy, ani też żadna zasada prawna nie nadają Użytkownikowi ani żadnej osobie trzeciej żadnego prawa do sprawdzania ani badania jakichkolwiek danych, dokumentów, rejestrów, oprogramowania czy systemów Epic pozostających w jakimkolwiek związku z Programem dla Deweloperów. Epic nie ma obowiązku ujawniać żadnych sprawozdań finansowych, bilansów, wzorów ani innych dokumentów biznesowych Użytkownikowi ani żadnej osobie trzeciej, w tym w szczególności żadnych informacji finansowych związanych z Wypłatami.</p><p><strong>6. Szczegóły płatności</strong></p><p>Epic będzie realizować Wypłaty co miesiąc. Oto czego można się spodziewać w procesie realizacji płatności przez Epic:</p><p><strong>6.1	Wypłaty. </strong>Zanim Użytkownik będzie mieć możliwość otrzymywania Wypłat, Użytkownik musi utworzyć rachunek do wypłat i przeprowadzić procedurę rejestracji na potrzeby wypłat określoną przez zewnętrznego usługodawcę zatrudnionego przez Epic w celu przetwarzania i realizowania Płatności za zaangażowanie i Bezpośrednich wypłat środków (zwanego dalej „<strong>Usługodawcą świadczącym usługi w zakresie Wypłat</strong>”). Procedurę rejestracji należy ukończyć w ciągu 60 dni od Przyjęcia do Programu dla Deweloperów. Jeżeli do tego czasu Użytkownikowi nie uda się ukończyć procedury rejestracji, Użytkownik nie otrzyma żadnych Wypłat, wszelkie przypisywane Użytkownikowi zakupy albo umorzenia zostaną zresetowane do zera i wypowiemy niniejszy Regulamin.</p><p><strong>6.2	Pełnomocnicy. </strong>Jeżeli Użytkownik występuje w roli pełnomocnika albo przedstawiciela Dewelopera, Użytkownik poświadcza, że posiada umocowanie do przedstawienia konkretnych informacji dotyczących wypłat, które nam podaje, a w stosownych przypadkach do otrzymania od nas Wypłat. Epic nie ponosi odpowiedzialności i nie będzie rozsądzać żadnych sporów pomiędzy Użytkownikiem a jakimkolwiek innym pełnomocnikiem albo podmiotem w związku z (a) przedstawionymi nam przez Użytkownika informacjami dotyczącymi wypłat ani (b) wypłatą albo jakimkolwiek podziałem wypłaty pomiędzy Użytkownika a jakąkolwiek osobę trzecią.</p><p><strong>6.3 </strong><strong>Comiesięczne wypłaty za pośrednictwem Usługodawcy świadczącego usługi w zakresie Wypłat. </strong>Jeżeli Użytkownik osiągnie Minimalną kwotę Wypłaty, zrealizujemy Wypłatę około 30 dni po zakończeniu miesiąca, za który została ona obliczona. Wypłaty będą opóźnione o miesiąc, ponieważ weryfikujemy zaangażowanie przez cały miesiąc. Na przykład Wypłata za listopad będzie odzwierciedlać przypisane Użytkownikowi zaangażowanie z października. Informacje na temat Wypłat Użytkownik może przeglądać na Portalu Twórcy.</p><p><strong>6.4	Minimalna kwota Wypłaty. </strong>Co do zasady zlecamy płatności w kwotach powyżej 100 USD. Jeżeli w związku z Bezpośrednią wypłatą środków i Płatnością za zaangażowanie powiązanymi z kontem Użytkownika nie uda się osiągnąć łącznej kwoty równej albo wyższej niż 100 USD (zwanej dalej „<strong>Minimalną kwotą Wypłaty</strong>”), będziemy co miesiąc przenosić tę kwotę i wypłacimy ją Użytkownikowi, kiedy przekroczy próg Minimalnej kwoty Wypłaty. Wysokość progu Minimalnej kwoty Wypłaty jest weryfikowana co 12 miesięcy począwszy od daty przyjęcia do Programu dla Deweloperów. Jeżeli Użytkownik nie osiągnie progu Minimalnej kwoty Wypłaty w okresie 12 kolejnych miesięcy, Wypłaty zostaną wyzerowane i Użytkownik będzie musiał zacząć od nowa. Jeżeli Użytkownik uczestniczy w innych programach monetyzacji Epic, Epic może wedle własnego uznania połączyć kwalifikujące się nagrody należne do zapłaty w związku z jakimkolwiek innym programem, aby osiągnąć Minimalną kwotę Wypłaty.</p><p><strong>6.5 </strong><strong>Zaangażowanie użytkowników końcowych w wykorzystanie Podlegających wymianie treści tworzonych przez Dewelopera. </strong>Gdy Użytkownik końcowy wchodzi w interakcję z Podlegającymi wymianie treściami tworzonymi przez Dewelopera za pomocą Kredytów, między Użytkownikiem a Użytkownikiem końcowym powstaje stosunek umowny.</p><p><strong>6.5.1 </strong><strong>[Wielka Brytania/UE] </strong>Niezależnie od postanowień ustępu 6.5., jeśli Użytkownik końcowy znajduje się na terytorium Wielkiej Brytanii, Unii Europejskiej lub Europejskiego Obszaru Gospodarczego i wchodzi w interakcję z Podlegającymi wymianie treściami tworzonymi przez Dewelopera za pomocą Kredytów, stosunek umowny powstaje między Użytkownikiem i Epic z jednej strony oraz Epic i Użytkownikiem końcowym z drugiej strony.</p><p><strong>6.5.2	[Japonia] </strong>Niezależnie od postanowień ustępów 6.5. i 6.5.1, jeśli Użytkownik końcowy znajduje się na terytorium Japonii, stosunek umowny w odniesieniu do wchodzenia przez Użytkownika końcowego w interakcję z Podlegającymi wymianie treściami tworzonymi przez Dewelopera za pomocą Kredytów powstaje wyłącznie między Użytkownikiem końcowym a Epic. W odniesieniu do Użytkownika końcowego tylko Epic posiada status sprzedawcy Treści.</p><p><strong>6.6 </strong><strong>Odzyskiwanie Wypłat. </strong>W przypadku, gdy Epic stwierdzi, że jakakolwiek Wypłata została przekazana Użytkownikowi omyłkowo, Epic może odzyskać całość lub część takiej Wypłaty lub zażądać jej zwrotu. W najszerszym zakresie dozwolonym przez obowiązujące przepisy prawa Epic może potrącić kwotę, która ma zostać zwrócona, z wszelkich przyszłych Wypłat lub dochodzić zapłaty korzystając z innych zgodnych z prawem środków.</p><p><strong>7. Podatki</strong></p><p><strong>7.1	Formularze. </strong>Abyśmy mogli zrealizować płatność na rzecz Użytkownika Użytkownik musi przekazać nam wypełniony Formularz W-9 (jeżeli mieszka w Stanach Zjednoczonych) albo Formularz W-8BEN (jeżeli nie mieszka w Stanach Zjednoczonych), dane dotyczące rachunku bankowego i inne informacje dotyczące kwestii podatkowych.</p><p><strong>7.2	Sprawozdawczość i pobieranie zaliczek. </strong>Obowiązkiem Użytkownika jest opłacenie wszelkich innych podatków, w tym podatku dochodowego, podatków z tytułu prowadzenia działalności gospodarczej, składek, podatków od sprzedaży, podatku VAT i podobnych opłat należnych z tytułu płatności, które realizujemy na rzecz Użytkownika na mocy postanowień niniejszego Regulaminu. W określonych systemach prawnych przepisy podatkowe mogą wymagać od nas gromadzenia lub zgłaszania informacji podatkowych na temat Użytkownika, pobrania zaliczek na podatek z tytułu wypłat zrealizowanych na rzecz Użytkownika albo obydwóch tych czynności. Jeżeli Użytkownik nie przedstawi nam dokumentacji, którą uznamy za wystarczającą w celu spełnienia naszego obowiązku pobierania zaliczek na podatek z tytułu wypłat zrealizowanych na rzecz Użytkownika, możemy wstrzymać wypłaty do kwoty wymaganej przez prawo dopóki Użytkownik nie przedstawi nam wystarczającej dokumentacji.</p><p>Jeżeli będziemy musieli pobierać zaliczki na podatek z tytułu płatności realizowanych na rzecz Użytkownika, odliczymy kwoty tych podatków od należnych Użytkownikowi kwot i przekażemy je właściwym organom podatkowym. Przekażemy Użytkownikowi potwierdzenie pobrania wszelkich takich zaliczek na podatek pobierany u źródła, jak również przekażemy Użytkownikowi inne dokumenty, których zażąda on zasadnie, aby mieć możliwość uzyskania zagranicznej ulgi podatkowej albo zwrotu podatku.</p><p><strong>8. Opłaty</strong></p><p><strong>8.1	Opłaty transakcyjne z tytułu Wypłat. </strong>Należy zauważyć, że nasz Usługodawca świadczący usługi w zakresie Wypłat pobiera z tytułu każdej Wypłaty opłaty transakcyjne (które są pokrywane z wszelkich kwot, które w przeciwnym wypadku byłyby należne Użytkownikowi). Epic nie nakłada żadnych dodatkowych opłat.</p><p><strong>8.2	Koszty naliczane przez osoby trzecie. </strong>Użytkownik ponosi <em>wyłączną </em>odpowiedzialność z tytułu wszelkich kosztów albo opłat naliczanych przez osoby trzecie w związku z publikacją Treści Użytkownika przez Epic. Jedyne zobowiązania Epic na mocy postanowień niniejszego Regulaminu są zobowiązaniami wyłącznie wobec Użytkownika końcowego, czyli osoby przyjmującej postanowienia niniejszego Regulaminu, które obowiązują wyłącznie po przyjęciu przez Epic Wniosku Użytkownika. Epic nie opłaci i nie będzie opłacać żadnych prowizji, podatków, opłat ani innych należności wobec innych podmiotów, w tym podmiotów, które mogły pomóc Użytkownikowi stworzyć Treści Użytkownika.</p><p><strong>8.3	Umowy z podmiotami zewnętrznymi. </strong>Użytkownik przyjmuje do wiadomości, że Epic nie ponosi odpowiedzialności z tytułu żadnych umów z cechami, związkami zawodowymi, artystami, wytwórniami muzycznymi, wydawnictwami, licencjodawcami zewnętrznymi ani stowarzyszeniami zbiorowego zarządzania prawami autorskimi (zwanymi dalej „<strong>Umowami z podmiotami zewnętrznymi</strong>”) w celu wykorzystania Treści Użytkownika w sposób dozwolony na mocy postanowień niniejszego Regulaminu i Polityk Epic. Jeżeli Użytkownik stworzy jakiekolwiek treści podlegające takim opłatom albo obowiązkom, spoczywa na nim wyłączny obowiązek uiszczenia tych opłat. W przypadku skierowania do Epic żądań dotyczących takich płatności Epic zastrzega sobie prawo do: a) potrącenia takich kwot z kwot należnych Użytkownikowi wypłat, b) usunięcia Treści Użytkownika, c) wypowiedzenia albo zawieszenia umowy zawartej na mocy postanowień niniejszego Regulaminu do czasu prawidłowego przekazania płatności na rzecz odpowiednich osób albo podmiotów, d) dochodzenia wszelkich innych środków prawnych przysługujących Epic na mocy prawa albo zasad słuszności albo e) zastosowania dowolnego połączenia powyższych działań.</p><p><strong>9. Zakończenie Programu dla Deweloperów i zmiany w Programie</strong></p><p><strong>9.1	Prawo Epic do wprowadzania zmian. </strong>Epic może zmienić postanowienia niniejszego Regulaminu, na przykład zmodyfikować, zaktualizować, dodać albo usunąć Wymogi kwalifikacyjne i zmienić sposób obliczania Wypłat w każdej chwili i z dowolnej przyczyny, aktualizując treść niniejszego Regulaminu.</p><p>W przypadku wprowadzenia istotnych zmian w niniejszym Regulaminie zawiadomimy Użytkownika z zasadnym wyprzedzeniem i umożliwimy zapoznanie się ze zmianami, z wyjątkiem sytuacji nagłych, na przykład gdy wynika to z przyczyn prawnych, regulacyjnych albo związanych z bezpieczeństwem bądź służy zapobiegnięciu szkodzie albo odpowiedzialności jakiegokolwiek Użytkownika końcowego, osoby trzeciej, Epic albo naszych Jednostek stowarzyszonych. Jeżeli Użytkownik nie zgadza się na nowe warunki, powinien zaprzestać korzystania z usług Portalu Twórcy i usunąć opublikowane Treści.</p><p><strong>9.2	Prawo Epic do rozwiązania umowy. </strong>Fakt istnienia Programu dla Deweloperów w chwili obecnej nie tworzy w żadnym wypadku zobowiązania kontynuacji programu przez Epic w przyszłości, ani nie gwarantuje, że Użytkownik będzie w przyszłości otrzymywać jakiekolwiek Wypłaty. Epic może w każdej chwili rozwiązać umowę zawartą na mocy postanowień niniejszego Regulaminu po przedstawieniu Użytkownikowi wypowiedzenia z przynajmniej 15-dniowym wyprzedzeniem.</p><p><strong>9.3	Prawo Użytkownika do wypowiedzenia umowy. </strong>Użytkownik może w każdej chwili rozwiązać umowę zawartą na mocy postanowień niniejszego Regulaminu po przedstawieniu Epic wypowiedzenia z przynajmniej 15-dniowym wyprzedzeniem.</p><p><strong>9.4	Skutki zawieszenia albo wypowiedzenia umowy. </strong>Po wypowiedzeniu umowy zawartej na mocy postanowień niniejszego Regulaminu przez Epic albo przez Użytkownika Użytkownik będzie mieć prawo wyłącznie do Wypłat uzyskanych przed wypowiedzeniem umowy oraz wyłącznie jeżeli kwoty tych Wypłat wynoszą przynajmniej tyle, co próg Minimalnej kwoty Wypłaty.</p><p><strong>10. </strong><strong>Pozostałe kwestie</strong></p><p><strong>10.1	Ujawnienia informacji. </strong>Zarówno Użytkownicy, jak i ich Treści muszą spełniać wszystkie prawne i regulacyjne wymogi dotyczące ujawniania informacji, w tym w stosownych przypadkach ujawniania informacji o zatwierdzeniu.</p><p><strong>10.2	Brak stosunku pracy z Epic. </strong>Niniejszy Regulamin stanowi niewyłączną umowę pomiędzy Epic jako platformą do samodzielnych publikacji Treści a Użytkownikiem jako niezależnym Deweloperem. Wypłaty nie stanowią wynagrodzenia. Dobrowolne przesyłanie Treści, które mają zostać włączone do Fortnite, nie prowadzi do powstania pomiędzy Użytkownikiem a Epic stosunku zatrudnienia ani stosunku z niezależnym wykonawcą. Epic nie zatrudnia ani nie najmuje Użytkownika do świadczenia żadnych usług. Jako uczestnik Programu dla Deweloperów Użytkownik samodzielnie ustala swój harmonogram i tworzy Treści tylko jeśli, jak i kiedy chce bez nadzoru, kontroli ani wytycznych ze strony Epic. Użytkownik ma obowiązek zapewnić sobie własny sprzęt i zasoby, z których korzysta w trakcie tworzenia. Użytkownik podejmuje te działania na własne ryzyko i nie będzie miał prawa do odszkodowania pracowniczego, ochrony ubezpieczeniowej ani innych świadczeń, które Epic może zapewniać swoim pracownikom.</p><p><strong>10.3	Cesja. </strong>Użytkownik nie może przenieść żadnych ze swoich praw i obowiązków na mocy postanowień niniejszego Regulaminu na żadną inną osobę z jakiejkolwiek przyczyny, a wszelkie próby dokonania tego przez Użytkownika będą uznawane za nieważne i mogą również prowadzić do rozwiązania umowy zawartej na mocy postanowień niniejszego Regulaminu i usunięcia Konta Użytkownika, o ile nie zostało to zabronione w inny sposób.</p><p><strong>10.4	OGRANICZENIA ODPOWIEDZIALNOŚCI. </strong>Ograniczenia odpowiedzialności ujęte w ustępie 15 Warunków świadczenia usług Epic Games zostają niniejszym włączone do niniejszego Regulaminu przez odniesienie z taką samą mocą i skutkiem, jakby zostały w pełni zawarte w niniejszym dokumencie. Postanowienia niniejszego ustępu mają zastosowanie w najszerszym zakresie dozwolonym przez obowiązujące przepisy prawa: EPIC NIE PONOSI ODPOWIEDZIALNOŚCI ZA TREŚCI TWORZONE PRZEZ UŻYTKOWNIKA, W TYM ZA STRATY ALBO SZKODY ZWIĄZANE Z TYMI TREŚCIAMI. ZA TREŚCI STWORZONE PRZEZ DEWELOPERA ODPOWIADA WYŁĄCZNIE TEN DEWELOPER, KTÓRY JE UDOSTĘPNIŁ. BEZ USZCZERBKU DLA INNYCH POSTANOWIEŃ NINIEJSZEGO REGULAMINU, W ŻADNYM WYPADKU EPIC ANI JEJ BEZPOŚREDNIE BĄDŹ POŚREDNIE JEDNOSTKI ZALEŻNE, KONTROLOWANE JEDNOSTKI STOWARZYSZONE, PEŁNOMOCNICY, PRACOWNICY ANI PRZEDSTAWICIELE NIE BĘDĄ PONOSIĆ ODPOWIEDZIALNOŚCI WOBEC ŻADNEJ OSOBY ANI PODMIOTU, NIEZALEŻNIE OD PODSTAWY POWÓDZTWA, WYNIKAJĄCEJ Z UMOWY, CZYNU ZABRONIONEGO ALBO NA INNEJ PODSTAWIE, Z TYTUŁU WSZELKICH UTRACONYCH ZYSKÓW, PRZERW W DZIAŁALNOŚCI ALBO Z TYTUŁU SZKÓD UBOCZNYCH, SZCZEGÓLNYCH, NASTĘPCZYCH, ODSZKODOWAŃ Z NAWIĄZKĄ ANI ODSZKODOWAŃ RETORSYJNYCH, POWSTAŁYCH NA SKUTEK LUB WYNIKAJĄCYCH Z NINIEJSZEGO REGULAMINU, NAWET JEŻELI POINFORMOWANO EPIC O MOŻLIWOŚCI WYSTĄPIENIA TEGO RODZAJU SZKÓD LUB ODPOWIEDZIALNOŚCI.</p><p><strong>10.5.	Zwolnienie z odpowiedzialności. </strong>Użytkownik zgadza się zwolnić z odpowiedzialności Epic, jej jednostki stowarzyszone i każdego z ich członków zarządu, członków organów, pracowników, pełnomocników, następców prawnych i cesjonariuszy (zwanych dalej łącznie „<strong>Podmiotami Epic</strong>”) z tytułu wszelkich roszczeń osób trzecich, strat, odpowiedzialności, przypadków uszczerbku na zdrowiu, szkód majątkowych, kosztów albo szkód wynikających z rzeczywistych albo zagrażających roszczeń albo podstaw powództwa z tytułu: (a) rzekomego bądź rzeczywistego naruszenia przez Użytkownika niniejszego Regulaminu, (b) rażącego zaniedbania bądź umyślnego działania Użytkownika lub (c) w związku z Treściami Użytkownika, w tym m.in. Podlegającymi wymianie treściami tworzonymi przez Dewelopera. Ponadto Użytkownik końcowy zobowiązuje się zwolnić Podmioty Epic z wszelkiej odpowiedzialności z tytułu roszczeń, szkód, zobowiązań, kosztów i wydatków (w tym w szczególności uzasadnionych kosztów zewnętrznej obsługi prawnej) wynikających z Treści, w tym m.in. powiązanych roszczeń dotyczących własności intelektualnej. Postanowienie to pozostaje w mocy po wygaśnięciu albo rozwiązaniu umowy zawartej na mocy postanowień niniejszego Regulaminu.</p><p><strong>10.6.	Ubezpieczenie. </strong>Użytkownik przyjmuje do wiadomości, że Epic nie zapewnia ani nie oferuje żadnego ubezpieczenia jakiegokolwiek rodzaju na rzecz Użytkownika ani jego spadkobierców, wykonawców testamentu ani kuratorów w odniesieniu do obowiązków Użytkownika określonych w Regulaminie. Wyłącznym obowiązkiem Użytkownika jest uzyskanie i opłacenie wszelkich ubezpieczeń na życie, wypadkowych, komunikacyjnych, związanych z zatrudnieniem, majątkowych albo innych ubezpieczeń związanych z tworzeniem przez Użytkownika Treści albo z jakimikolwiek zobowiązaniami Użytkownika na mocy postanowień niniejszego Regulaminu.</p><p><strong>10.7	Prawo właściwe/właściwość miejscowa. </strong>Niniejszy Regulamin oraz wszelkie wynikające z niego spory podlegają przepisom prawa Karoliny Północnej dotyczącego umów zawieranych i realizowanych w całości na tym terytorium. Wszelkie postępowania mające na celu egzekwowanie niniejszego Regulaminu, do których nie ma zastosowania odpowiednia umowa o arbitrażu, będą wnoszone wyłącznie przed sądy stanowe w hrabstwie Wake w Karolinie Północnej albo, jeśli zastosowanie ma właściwość rzeczowa sądów federalnych, przez Sąd Okręgowy Stanów Zjednoczonych Ameryki Północnej dla Wschodniego Okręgu Karoliny Północnej, a Epic i Użytkownik nieodwołalnie przyjmują właściwość takich sądów i zobowiązują się nie podnosić żadnych zarzutów dotyczących niedogodnej właściwości miejscowej takich sądów.</p><p><strong>10.8	Rozdzielność postanowień. </strong>Jeżeli którekolwiek z postanowień niniejszego Regulaminu jest, stanie się albo zostanie uznane za nieważne, niezgodne z prawem albo niewykonalne na mocy obowiązujących przepisów prawa w jakimkolwiek systemie prawnym, takie postanowienie uznaje się za zmienione w celu zapewnienia jego zgodności z takimi przepisami prawa bez istotnych zmian zamiarów stron i odpowiednio się je egzekwuje albo usuwa się je, przy czym pozostałe postanowienia niniejszego Regulaminu pozostają w pełni w mocy.</p><p><strong>10.9	Środki prawne. </strong>Jeżeli Epic naruszy jakiekolwiek postanowienia niniejszego Regulaminu, ewentualna szkoda poniesiona przez Użytkownika nie będzie niemożliwa do naprawienia ani wystarczająca do ubiegania się o zabezpieczenie roszczeń w drodze nakazu albo zakazu sądowego albo o inny środek prawny wynikający z zasad słuszności w odniesieniu do jakichkolwiek produktów i usług Epic. Prawa i środki prawne przysługujące ewentualnie Użytkownikowi w każdym takim przypadku będą ściśle ograniczone do prawa do uzyskania odszkodowania pieniężnego w postępowaniu sądowym oraz do wypowiedzenia niniejszego Regulaminu zgodnie z ust. 9 niniejszego Regulaminu. W związku z jakimkolwiek tego rodzaju naruszeniem Użytkownik nie będzie mieć prawa do ubiegania się o zabezpieczenie roszczeń w drodze nakazu albo zakazu sądowego ani o inny środek prawny wynikający z zasad słuszności w odniesieniu do jakichkolwiek produktów i usług Epic. Wszystkie środki prawne, prawa, zobowiązania i umowy zawarte w niniejszym Regulaminie są łączne i żadne z nich nie podlega ograniczeniu.</p><p><strong>11. Zdefiniowane pojęcia </strong>.</p><p>Oprócz powyższych terminów pisanych wielką literą, następującym terminom przypisano specjalne znaczenie w niniejszym Regulaminie:</p><p><strong>11.1	 </strong>„<strong>Jednostka stowarzyszona</strong>” oznacza w odniesieniu do Epic każdy podmiot, który bezpośrednio lub pośrednio kontroluje taką Stronę, jest przez nią kontrolowany albo pozostaje pod jej wspólną kontrolą, w tym (w szczególności) jej dalszych licencjobiorców i jednostki zależne.</p><p><strong>11.2	 </strong>„<strong>Wniosek</strong>” oznacza wypełnione informacje i materiały, które Użytkownik musi przedstawić Epic, aby ubiegać się o uczestnictwo w tym Programie dla Deweloperów.</p><p><strong>11.3	 </strong>„<strong>Treści</strong>” oznaczają (1) materiały, Wyspy, przedmioty i wszystkie inne elementy tworzone przez Użytkownika za pomocą narzędzi Edytora Unreal dla Fortnite, (2) Wyspy tworzone przez Użytkownika za pomocą narzędzi Fortnite Creative, (3) wszystkie inne elementy, w tym materiały promocyjne poza platformą, które Użytkownik tworzy, proponuje, przedstawia, udostępnia, organizuje bądź zapewnia za pomocą innych Narzędzi dla Deweloperów (takich jak Portal Dewelopera) w zakresie, w jakim elementy te są zgodne z zasadami polityki Epic.</p><p>(a) „<strong>Podlegające wymianie treści tworzone przez Deweloperów</strong>” oznaczają Treści wymieniane za Kredyty (zgodnie z definicją w ustępie 12 i Dodatku nr 1 do Warunków świadczenia usług Epic Games).</p><p><strong>11.4	 </strong>„<strong>Narzędzia dla Deweloperów</strong>” oznaczają narzędzia rozwojowe (w tym Edytor Unreal dla Fortnite i Fortnite Creative), systemy i usługi (w tym Portal Twórcy i aplikacje internetowe Programu Twórcy) udostępniane przez Epic, które umożliwiają Deweloperom opracowanie, modyfikację i rozpowszechnianie Treści, które mogą być publikowane w Fortnite.</p><p><strong>11.5	 </strong>„<strong>Prawa cyfrowe</strong>” oznaczają ograniczone prawa do Treści (wymienionych w ust. 1), których Użytkownik, za pośrednictwem Epic, udziela innym Użytkownikom końcowym uzyskującym dostęp do Treści Użytkownika.</p><p><strong>11.6	 </strong>„<strong>Epic</strong>”<strong> </strong>oznacza:</p><ol><li>Epic Games, Inc., jeżeli główne miejsce zamieszkania Użytkownika (albo główne miejsce prowadzenia działalności w przypadku Przedsiębiorstw) znajduje się w Stanach Zjednoczonych,</li><li>jeżeli główne miejsce zamieszkania albo główne miejsce prowadzenia działalności Użytkownika nie znajduje się w Stanach Zjednoczonych, (i) Epic Games Entertainment International GmbH, spółkę z ograniczoną odpowiedzialnością utworzoną na mocy przepisów prawa Szwajcarii, jeżeli Użytkownik tworzy Treści licencjonowane przez ten podmiot, albo (ii) Epic Games Commerce GmbH, spółkę z ograniczoną odpowiedzialnością utworzoną mocy przepisów prawa Szwajcarii, która może występować w charakterze ostatecznego sprzedawcy lub jeżeli Użytkownik tworzy jakiekolwiek inne Treści.</li></ol><p><strong>11.7	 </strong>„<strong>Fortnite</strong>” oznacza wszystkie treści (w tym Wyspy), niezależnie od tego, czy zostały udostępnione przez Epic, jej partnerów, Jednostki stowarzyszone czy Użytkowników końcowych, i oferowane za pośrednictwem ekosystemu gier lub klienta gry „Fortnite”, niezależnie od<strong> </strong>punktu dostępu, w tym wszystkie aktualizacje, rozszerzenia i ulepszenia, a także wszystkie funkcje społecznościowe, rozszerzenia, konta publiczne, aplikacje towarzyszące i inne oficjalne kanały związane z marką „Fortnite” lub Wyspami współtworzonymi przez „Fortnite".</p><p><strong>11.8	 </strong>„<strong>Wyspy</strong>” oznaczają treści reprezentujące oddzielne doświadczenia dostępne dla klienta, tworzone za pomocą Narzędzi dla Deweloperów, które mogą być publikowane w Fortnite. Dla uniknięcia wątpliwości, tego rodzaju Wyspy mogą obejmować w szczególności treści tworzone przez Epic, jej Jednostki stowarzyszone, partnerów albo Deweloperów.</p><p><strong>11.9 </strong>„<strong>Użytkownik końcowy</strong>” oznacza każdą osobę fizyczną, spółkę albo inny podmiot prawny wchodzący w interakcje z Fortnite zgodnie z politykami Epic.</p>