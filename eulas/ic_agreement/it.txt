<p><strong>TERMINI PER SVILUPPATORI FORTNITE</strong></p><p><strong>1. Introduzione.</strong></p><p>I presenti Termini per Sviluppatori Fortnite (“<strong>Termini</strong>”) consentono a uno sviluppatore idoneo (“<strong>Sviluppatore</strong>”), di partecipare al Programma per Sviluppatori Fortnite (“<strong>Programma per Sviluppatori</strong>” o “<strong>Programma</strong>”) e di essere retribuito in base al Programma di Assegnazione di Premi in denaro per Coinvolgimento (“<strong>Premio in denaro per Coinvolgimento</strong>”) e dei Premi in denaro diretti (“<strong>Premio in denaro diretto</strong>”), collettivamente indicati come “Premi in denaro”.</p><p><strong>2. Informazioni sui presenti Termini. </strong><br/><br/>I presenti Termini si applicano alla partecipazione al Programma da parte dello Sviluppatore e costituiscono un contratto tra lo Sviluppatore, che accetta i presenti Termini (lo “<strong>Sviluppatore</strong>” o “<strong>suo/a/i/e</strong>”), ed Epic, secondo la definizione fornita nella Sezione 11.6. Inoltrando la Domanda, lo Sviluppatore dà atto di aver preso visione dei termini del presente contratto e di accettare di essere vincolato da tali termini e da tutte le politiche Epic, tra cui i Termini di servizio Epic Games (di cui i presenti termini fanno parte), le <a href="http://legal.epicgames.com/fortnite/developer-rules">Regole per Sviluppatori Fortnite</a>, le <a href="https://legal.epicgames.com/epicgames/content-guidelines">Linee guida sui Contenuti Epic</a>, le <a href="https://legal.epicgames.com/epicgames/community-rules">Regole della Community Epic</a>, la <a href="https://legal.epicgames.com/epicgames/fan-art-policy">Politica sui Contenuti dei Fan</a>, nonché da qualsiasi altra politica o documentazione applicabile che di volta in volta Epic, a sua esclusiva discrezione, potrà pubblicare o aggiornare, (previa comunicazione allo Sviluppatore come previsto in ciascun documento) (collettivamente “Termini e Politiche Epic”). La parte che segue è di particolare importanza:</p><p><strong>LEGGERE ATTENTAMENTE I PRESENTI TERMINI. QUALSIASI CONTROVERSIA DERIVANTE DA QUESTI TERMINI SARÀ RISOLTA NELLE MODALITÀ PREVISTE DAI TERMINI EPIC, VALE A DIRE CHE GLI SVILUPPATORI STATUNITENSI ACCONSENTONO A SOTTOPORRE LA MAGGIOR PARTE DELLE CONTROVERSIE AD ARBITRATO VINCOLANTE E INDIVIDUALE E RINUNCIANO AL DIRITTO DI ADIRE LE VIE LEGALI O DI PARTECIPARE AD AZIONI COLLETTIVE. </strong>VEDERE LE SEZIONI 16 E 17 DEI TERMINI EPIC PER I DETTAGLI.</p><p><strong>3. Requisiti di idoneità al Programma per Sviluppatori. <br/></strong></p><p>Oltre ad accettare i presenti Termini e inviare la propria Domanda, lo Sviluppatore deve soddisfare i seguenti requisiti per poter partecipare al Programma per Sviluppatori:</p><p><strong>3.1	Requisiti relativi all’età. </strong>Lo Sviluppatore deve essere maggiorenne nel Paese di residenza per poter accettare i presenti Termini. Presentando domanda per il Programma per Sviluppatori, lo Sviluppatore dichiara di aver raggiunto la maggiore età per il sistema giuridico di riferimento.</p><p><strong>3.2	Imprese. </strong>Se lo Sviluppatore accetta i presenti Termini per conto di una società di capitali, una società a responsabilità limitata, una società in accomandita semplice o altra forma giuridica (“<strong>Impresa</strong>”), dichiara di disporre dei necessari poteri per agire per conto di tale Impresa e che detta Impresa accetta i presenti Termini. Per chiarezza si precisa che le Imprese non sono Team ai fini della Sezione 3.8.</p><p><strong>3.3	 Requisiti dell’Account Epic. </strong>È necessario disporre di un account Epic Games attivo (“<strong>Account</strong>”) con l’autenticazione a due fattori abilitata che:</p><p>(a) abbia effettuato l’accesso a Fortnite per la prima volta almeno 30 giorni prima della domanda e abbia modificato almeno un’Isola in Fortnite Creative o Unreal Editor for Fortnite (UEFN) o abbia modificato un progetto in Unreal Engine per almeno 7 degli ultimi 30 giorni; OPPURE</p><p><br/>(b) abbia speso e riscattato 75 USD o più (in base ai prezzi in USD) in acquisti all’interno del gioco Fortnite negli ultimi 90 giorni; le Carte regalo V-Buck non sono idonee per questo requisito.</p><p><strong>3.4	Dati finanziari. </strong>Lo Sviluppatore deve fornire a Epic e al suo Fornitore di servizi di pagamento informazioni esaustive e accurate su imposte e pagamenti entro il termine fissato da Epic.</p><p><strong>3.5	Conformità ad altri termini. </strong>Lo Sviluppatore deve osservare i presenti Termini, ai Termini di Servizio Epic Games e a tutti gli altri termini e politiche Epic nonché alle politiche aggiuntive applicabili allo Sviluppatore in tale veste (ad esempio, le Regole per Sviluppatori Fortnite) o in qualità di Utente Finale Fortnite.</p><p><strong>3.6 	Limitazioni consuetudinarie. </strong>I dipendenti, gli agenti e i rappresentanti Epic, nonché i rispettivi familiari stretti (ad es. coniuge, genitori, fratelli/sorelle e altri conviventi dei nostri dipendenti) non sono ammessi alla domanda.</p><p><strong>3.7	Disponibilità del Programma per Sviluppatori. </strong>Lo Sviluppatore non è idoneo a partecipare in caso di limitazioni o impedimenti al Programma sanciti dalla legge del suo luogo di residenza o d’incapacità di Epic a effettuare il pagamento allo Sviluppatore per ragioni legali o di altra natura. Epic ricorre a un fornitore di servizi di pagamento terzo per la corresponsione dei pagamenti dei Premi in denaro per Coinvolgimento a quanti prendono parte al Programma per Sviluppatori in <a href="https://docs.hyperwallet.com/content/transfer-methods/v1/paypal">questi Paesi e aree</a>.</p><p><strong>3.8 </strong><strong>Team. </strong>Se alcuni Sviluppatori si coordinano, come gruppo o team, per registrarsi con un unico account al fine di creare Contenuti (un “<strong>Team</strong>”), il singolo proprietario dell’account sarà considerato il responsabile del Team (il “<strong>Team leader</strong>”). Partecipando a un team, lo Sviluppatore conferisce al Team leader<strong> </strong>il diritto unico ed esclusivo di agire per conto dell’intero team, incluso il singolo Sviluppatore stesso. I team potranno stringere accordi separati con riguardo ad attività relative a pagamenti, Contenuti o poteri del Team leader; tuttavia, Epic non è una parte e non sarà vincolata da alcun accordo tra i componenti di un Team.</p><p>Se uno Sviluppatore decide di partecipare a un Team, riconosce quanto segue:</p><ul><li>Qualsiasi riferimento a “te” o allo “Sviluppatore” indica il Team leader.</li><li>Epic effettuerà qualsiasi pagamento di cui ai presenti Termini esclusivamente al Team leader. I componenti del Team convengono che, in caso di controversia relativa a un pagamento, l’unico rimedio a loro disposizione consista nel richiedere il recupero del pagamento al Team leader e rinunciano a qualsiasi pretesa nei confronti di Epic per pagamenti effettuati al Team leader.</li><li>Se viene eletto un nuovo Team leader, il Team deve contattare l’Assistenza al Giocatore Epic per notificare la modifica a Epic e seguire le procedure di verifica di Epic. In alternativa, il Team potrà pubblicare i nuovi contenuti nell’account Epic Games del nuovo Team leader.</li></ul><p>Epic non offre alcun parere o consiglio in merito alle modalità con cui un Team decide di distribuire i Premi in denaro tra i propri componenti. Tuttavia, è responsabilità del Team leader conformarsi a tutte le leggi e a tutti i regolamenti applicabili in materia di pagamento o mancato pagamento dei servizi prestati all’interno di un Team, incluse tutte le leggi applicabili in materia di lavoro e occupazione <em>nelle rispettive regioni in cui si trovano i singoli componenti del Team</em>.</p><p><strong>4. Contenuti e condotta dello Sviluppatore. </strong></p><p><strong>4.1	Limitazioni relative ai Contenuti. </strong>Non tutti i Contenuti sono idonei alla monetizzazione tramite il Programma per Sviluppatori. I Contenuti sono idonei ai Premi in denaro solo se soddisfano le seguenti condizioni: sono conformi ai presenti Termini (comprese tutti i Termini e Politiche Epic), vengono pubblicati su Fortnite da un Account posseduto e gestito dallo Sviluppatore e per il quale Epic mette a disposizione la monetizzazione.</p><p>A titolo di esempio e senza, perciò, estromettere ulteriori limitazioni relative ai Contenuti specificate nei presenti Termini, allo Sviluppatore non è consentito quanto segue:</p><ul><li><strong>Coinvolgimento fittizio. </strong>Lo Sviluppatore non agirà in modo da causare o incoraggiare la manipolazione artificiale del genuino coinvolgimento dell’Utente Finale, utilizzando sistemi automatici o fornendo a terzi degli incentivi per aumentare il traffico artificiale, tra le altre cose, o manipolando altrimenti le metriche in qualsiasi modo.</li><li><strong>Sostituzione di persona. </strong>Lo Sviluppatore non può appropriarsi dell’identità di un’altra persona o fingersi un’altra persona, un altro Sviluppatore o marchio o altrimenti causare confusione sulla fonte dei Contenuti o sulla fonte di prodotti o servizi inclusi nei Contenuti.</li><li><strong>Inganno, Frode, Spam. </strong>Allo Sviluppatore non è consentito ricorrere a spam, truffe o ad altre pratiche ingannevoli per fuorviare gli Utenti Finali o trarre indebito vantaggio da altri Utenti Finali. Lo Sviluppatore non potrà fornire informazioni fuorvianti sulle caratteristiche, sul prezzo, sulle funzionalità o sulle limitazioni relative a qualsiasi Contenuto, anche al di fuori della piattaforma.</li><li><strong>Operazioni in proprio. </strong>Non è consentito effettuare operazioni in proprio, individualmente o in coordinamento con altri, acquistando V-Bucks e utilizzandoli per acquistare contenuti propri in misura superiore a quella necessaria per il normale collaudo dei Contenuti dello Sviluppatore.</li><li><strong>Segnalazione di abuso. </strong>Lo Sviluppatore non potrà fare un uso improprio delle procedure di segnalazione, reclamo, controversia o ricorso, anche presentando richieste infondate, vessatorie o futili.</li><li><strong>Contenuti illeciti. </strong>Lo Sviluppatore non potrà: (a) pubblicare Contenuti che violino diritti d’autore o marchi commerciali, inclusi Contenuti basati su proprietà intellettuale di terzi (come materiale protetto da copyright) o Contenuti di altri Sviluppatori; o (b) incorporare o includere proprietà intellettuale di terzi, compresa la proprietà intellettuale di terzi che figuri in Fortnite (ad es., i Contenuti di altri Sviluppatori), in materiali di marketing o promozionali riguardanti i Contenuti dello Sviluppatore, a meno che questi non disponga dell’autorizzazione di tale parte o non sia altrimenti autorizzato per legge a farlo. Lo Sviluppatore, e questi soltanto, è giuridicamente responsabile dei Contenuti trasmessi.</li><li><strong>PI Epic. </strong>Lo Sviluppatore non è autorizzato a utilizzare la proprietà intellettuale di Epic (inclusi marchi commerciali e Contenuti protetti da copyright) salvo i Contenuti creati da Epic e forniti espressamente per essere usati in Contenuti dello Sviluppatore. Lo Sviluppatore potrà utilizzare i Contenuti creati da Epic (ad es., risorse di ambiente o personaggi create da Epic) nei video di gioco e in altri materiali di marketing o promozionali soggetti alle Politiche Epic pertinenti, come le Regole per Sviluppatori Fortnite e le Linee guida per il Marchio Epic.</li><li>Diamo seguito alle notifiche di presunta violazione del copyright secondo la procedura descritta <a href="https://create.fortnite.com/news/intellectual-property-ip-and-dmca-guidelines-for-fortnite-island-creators">qui</a>. In determinate circostanze, le politiche Epic prevedono l’interruzione dell’accesso all’Account dei responsabili di reiterate violazioni.</li></ul><p><strong>4.2	Rimozione di Contenuti </strong></p><p><strong>4.2.1	Rimozione di Contenuti da parte di Epic. </strong>Qualora i Contenuti dello Sviluppatore violino i presenti Termini, Epic potrà rimuovere, sospendere o rifiutarsi di pubblicare i Contenuti dello Sviluppatore. Epic potrà anche rimuovere i Contenuti dello Sviluppatore in caso di modifiche a leggi, regolamenti o politiche applicabili che darebbero altrimenti luogo a responsabilità da parte di Epic, ivi compresa la compromissione dell’integrità o del funzionamento di Fortnite.</p><p><strong>4.2.2	 Rimozione di Contenuti da parte dello Sviluppatore. </strong>Lo Sviluppatore potrà rimuovere i propri Contenuti in qualsiasi momento.<strong> </strong>Qualora lo Sviluppatore cessi di disporre dei diritti previsti dai presenti Termini dovrà rimuovere i Contenuti dal Servizio.</p><p><strong>4.2.3	Effetti della rimozione. </strong>I Contenuti rimossi non sono idonei per Premi in denaro a decorrere dalla rimozione.</p><p>Nota bene: L’eliminazione o rimozione di Contenuti contrari ai presenti Termini precedentemente pubblicati non equivale a regolarizzare la violazione dei presenti Termini. La pubblicazione, in qualsiasi momento, di Contenuti vietati può essere alla base di una decisione negativa sull’Account Epic Games dello Sviluppatore.</p><p><strong>4.3	Violazioni dei Termini. </strong></p><p><strong>4.3.1	Trattenuta di pagamenti. </strong>Epic potrà trattenere o adeguare il Premio in denaro associato alla violazione dei presenti Termini da parte dello Sviluppatore anche in caso di violazione della Sezione 4.1 o 4.4. Se, dopo l’emissione di un Premio in denaro, rileviamo una violazione dei presenti Termini precedente all’ottenimento del Premio in denaro, Epic si riserva il diritto di recuperare tale Premio in denaro deducendo i rispettivi importi dai futuri Premi in denaro eventualmente ricevuti dallo Sviluppatore. In determinate circostanze, Epic potrà anche sospendere temporaneamente i Premi in denaro per uno o tutti i Contenuti dello Sviluppatore.</p><p><strong>4.3.2	Sospensione o interruzione della partecipazione al Programma per Sviluppatori. </strong>La violazione dei presenti Termini potrà comportare per lo Sviluppatore, a insindacabile giudizio di Epic, la sospensione temporanea o la rimozione permanente dal Programma per Sviluppatori. In caso di sospensione o cessazione della propria partecipazione al Programma, lo Sviluppatore non potrà utilizzare un altro Account per aggirare tali restrizioni.</p><p><strong>4.3.3	Sospensione o chiusura dell’Account. </strong>Epic potrà chiudere l’Account dello Sviluppatore in conformità ai presenti Termini, alle Politiche Epic o a qualsiasi altro accordo stipulato tra lo Sviluppatore ed Epic.</p><p><strong>4.4	Disposizioni generali sui Contenuti dello Sviluppatore. </strong>Lo Sviluppatore dà atto e conviene di essere l’unico responsabile per eventuali reclami e responsabilità che coinvolgano o riguardino i propri Contenuti, tra cui Contenuti creati da Sviluppatori e Contenuti riscattabili creati da Sviluppatori, entrambi secondo la definizione contenuta nei Termini di Servizio Epic Games. Lo Sviluppatore dà atto e conviene inoltre di rispettare tutte le leggi locali applicabili relative allo sviluppo dei propri Contenuti.</p><p><strong>4.5.	Notifiche. </strong>Epic compirà ogni ragionevole sforzo dal punto di vista commerciale per avvisare lo Sviluppatore di eventuali azioni ostili intraprese in conformità alla presente Sezione e renderlo edotto sulle modalità di ricorso contro tali azioni, eccetto laddove dovesse ritenere, a buon diritto, che la notifica: (a) violerebbe le leggi, le istruzioni delle autorità giudiziarie e di pubblica sicurezza o comporterebbe altre conseguenze legali per Epic o le sue Collegate; (b) comprometterebbe un’indagine in corso o l’integrità o il funzionamento di Fortnite; o (c) comporterebbe altri tipo di responsabilità o danni nei confronti di Utenti Finali, terzi, Epic o delle sue Collegate.</p><p><strong>5. Calcoli dei Premi in denaro.</strong></p><p><strong>5.1	Assegnazione di Premi in denaro per Coinvolgimento. </strong>Epic valuta le prestazioni dei Contenuti dello Sviluppatore in Fortnite misurando il grado di coinvolgimento degli Utenti Finali nei confronti di tali Contenuti come base per l’Assegnazione di Premi in denaro per Coinvolgimento, che distribuisce una parte della spesa derivante dagli acquisti di oggetti cosmetici e altri prodotti di consumo utilizzabili in tutto Fortnite (il “<strong>Fondo Premi in denaro per Coinvolgimento</strong>”) agli sviluppatori, in base al grado di coinvolgimento. L’Assegnazione di Premi in denaro per Coinvolgimento allo Sviluppatore riflette il grado di coinvolgimento attribuibile ai Contenuti dello Sviluppatore come percentuale del coinvolgimento degli Utenti Finali rispetto a tutti i contenuti presenti su Fortnite, ad esclusiva discrezione di Epic. Epic, di volta in volta, aggiornerà la formula utilizzata per calcolare l’Assegnazione di Premi in denaro per Coinvolgimento. Ulteriori informazioni su come vengono calcolati sia il Fondo Premi in denaro per Coinvolgimento che l’Assegnazione di Premi in denaro per Coinvolgimento destinati allo Sviluppatore, sono disponibili <a href="https://dev.epicgames.com/documentation/fortnite/engagement-payout-in-fortnite-creative">qui</a> e consultando le notizie per sviluppatori <a href="https://create.fortnite.com/news">qui</a>.</p><p><strong>5.2	Premi in denaro diretti. </strong>Su base mensile, Epic applicherà un valore effettivo in V-Buck (“VEV”) al Credito dell’Utente Finale (come definito dalla Sezione 10 dei Termini di Servizio Epic) per la riscossione di Contenuti Riscattabili Creati da Sviluppatori (secondo la definizione fornita nella Sezione 11.3(a) dei presenti Termini) durante l’esperienza dello Sviluppatore. Epic assegnerà un VEV in dollari statunitensi per ogni mese raggruppando, a livello di granularità territoriale o per utente determinata da Epic, tutte le spese in denaro reale dei clienti per l’acquisto di V-Bucks durante il mese (convertite in dollari statunitensi), sottraendo le commissioni della piattaforma e del punto vendita e dividendo il risultato per il totale dei V-Bucks spesi dai giocatori durante quel mese. Il Premio in denaro diretto allo Sviluppatore è da intendersi come un valore approssimativo che riflette il coinvolgimento dell’Utente Finale rispetto ai Contenuti Riscattabili Creati da Sviluppatori. Ulteriori informazioni su come viene calcolato il Premio in denaro diretto sono disponibili <a href="https://www.fortnite.com/news/fortnite-developers-will-soon-be-able-to-sell-in-game-items">qui</a> e consultando le notizie per sviluppatori <a href="https://www.fortnite.com/news/tag/fortnite-uefn-and-creative">qui</a>.</p><p><strong>5.3	Nessun diritto di revisione. </strong>Né i presenti Termini, né qualsiasi altro accordo o principio giuridico conferiscono allo Sviluppatore o a terzi il diritto di ispezionare o esaminare dati, documenti, registrazioni, software o sistemi Epic relativi o in qualsiasi modo connessi al Programma. Epic non ha alcun obbligo di comunicare, allo Sviluppatore o a terzi, bilanci, stati patrimoniali, formule o altri documenti aziendali comprensivi, in particolare, di informazioni finanziarie relative ai Premi in denaro.</p><p><strong>6. Dati di pagamento.</strong></p><p>Epic distribuirà i Premi in denaro mensilmente. Ecco cosa aspettarsi riguardo al processo di pagamento di Epic:</p><p><strong>6.1	Premi in denaro. </strong>Lo Sviluppatore deve adeguatamente predisporre un conto per il pagamento e completare tutti gli appositi processi di registrazione richiesti dal fornitore di servizi terzo incaricato da Epic dell’elaborazione ed effettuazione dell’Assegnazione di Premi in denaro per Coinvolgimento e Premi in denaro diretti (“<strong>Fornitore di Servizi di erogazione di Premi in denaro</strong>”) prima di poter ricevere i Premi in denaro. Lo Sviluppatore disporrà di 60 giorni a decorrere dalla sua accettazione nel Programma per Sviluppatori, per completare il processo di registrazione. Se lo Sviluppatore non avrà completato il processo di registrazione entro tale periodo non potrà ricevere eventuali Assegnazioni di Premi in denaro; gli eventuali acquisti o riscatti assegnati verranno azzerati mentre noi provvederemo a risolvere i presenti Termini.</p><p><strong>6.2	Rappresentanti. </strong>Coloro che agiscono in veste di agenti o rappresentanti dello Sviluppatore certificano di essere autorizzati a trasmettere gli specifici dati di pagamento fornitici e, ove pertinente, a ricevere Premi in denaro da parte nostra. Epic, non essendone responsabile, non dirimerà alcuna controversia tra lo Sviluppatore e altri agenti o soggetti avente per oggetto (a) dati su premi in denaro forniti dallo Sviluppatore o (b) il premio in denaro o una sua ripartizione tra lo Sviluppatore e terzi.</p><p><strong>6.3 </strong><strong> Pagamento mensile tramite il Fornitore di Servizi di Pagamento. </strong>Se lo Sviluppatore raggiunge il Valore minimo del Premio in denaro, elargiremo tale Premio in denaro circa 30 giorni dopo la fine del mese in cui tale importo viene calcolato. I Premi in denaro vengono ritardati di un mese poiché esaminiamo il coinvolgimento durante l’intero mese. Ad esempio, il Premio in denaro di novembre rifletterà il coinvolgimento dello Sviluppatore nel mese di ottobre. È possibile visualizzare le informazioni relative al Premio in denaro nel Portale per Creatori.</p><p><strong>6.4	Valore minimo del Premio in denaro. </strong>In generale, emettiamo il pagamento solo per importi superiori a 100 USD. Se l’Assegnazione di Premi in denaro per Coinvolgimento e di Premi in denaro Diretti correlata all’Account dello Sviluppatore non raggiungono o superano 100 USD (il “<strong>Valore minimo del Premio in denaro</strong>”), Epic riporterà mensilmente l’importo maturato e lo corrisponderà allo Sviluppatore quando verrà superata la soglia del Valore minimo del Premio in denaro. La soglia del Valore minimo del Premio in denaro viene riesaminata ogni 12 mesi a decorrere dalla data di Accettazione nel Programma per Sviluppatori. Se non si raggiunge la soglia del Valore minimo del Premio in denaro entro un periodo di 12 mesi consecutivi, il Premio in denaro verrà azzerato e sarà necessario ripartire da zero. Se lo Sviluppatore prende parte ad altri programmi di monetizzazione di Epic, Epic potrebbe, a sua discrezione, combinare le assegnazioni ammissibili dovute allo Sviluppatore in relazione ad altri programmi per soddisfare il requisito del raggiungimento del Valore minimo del Premio in denaro.</p><p><strong>6.5 </strong><strong>Interazione dell’Utente Finale con Contenuti Riscattabili Creati da Sviluppatori. </strong>Quando un Utente Finale interagisce con Contenuti Riscattabili Creati da Sviluppatori con Crediti nell’Esperienza dello Sviluppatore, si forma un rapporto contrattuale tra questi e l’Utente Finale.</p><p><strong>6.5.1	[UK/EU] </strong>Fatta salva la Sezione 6.5., se un Utente Finale si trova nel Regno Unito, nell’Unione Europea o nello Spazio Economico Europeo e interagisce con Contenuti Riscattabili Creati da Sviluppatori con Crediti nell’Esperienza dello Sviluppatore, il rapporto contrattuale sussiste tra quest’ultimo ed Epic, da un lato, ed Epic e l’Utente Finale, dall’altro.</p><p><strong>6.5.2	[Giappone] </strong>Fatte salve le Sezioni 6.5. e 6.5.1, se un Utente Finale si trova in Giappone, il rapporto contrattuale relativo all’interazione dell’Utente Finale con i Contenuti Riscattabili Creati da Sviluppatori con Crediti sussiste esclusivamente tra l’Utente Finale ed Epic. In relazione all’Utente Finale, solo Epic ha la qualifica di venditore del Contenuto.</p><p><strong>6.6 </strong><strong>Recuperi di Premi in denaro. </strong>Nel caso in cui Epic stabilisca che qualsiasi Premio in denaro sia stato erogato in modo improprio allo Sviluppatore, Epic potrà recuperare o richiedere il rimborso di tutto o di parte di tale Premio in denaro. Nella misura massima consentita dalla legge, Epic potrà compensare l’importo da recuperare rispetto a eventuali Premi in denaro futuri o perseguire il rimborso attraverso altri mezzi legali.</p><p><strong>7. Imposte.</strong></p><p><strong>7.1	Moduli. </strong>Lo Sviluppatore dovrà fornirci un modulo W-9 compilato (se ha sede negli Stati Uniti) o un modulo W-8BEN (se non ha sede negli Stati Uniti), i dati del conto corrente e altre informazioni per l’inquadramento fiscale dello Sviluppatore che ci consentano di procedere al pagamento.</p><p><strong>7.2	Obblighi dichiarativi e ritenuta. </strong>Lo Sviluppatore è responsabile del pagamento di tutte le altre imposte, tra cui imposte sul reddito, tributi, IVA e oneri simili dovuti sui pagamenti da noi corrisposti allo Sviluppatore ai sensi dei presenti Termini. In alcune giurisdizioni, la legislazione fiscale potrebbe richiedere la raccolta e/o comunicazione di dati fiscali riguardanti lo Sviluppatore, la trattenuta delle imposte dai premi in denaro o entrambe le cose. Se lo Sviluppatore non ci fornisce la documentazione da noi individuata come sufficiente per adempiere al nostro obbligo di trattenuta delle imposte dai premi in denaro dovuti allo Sviluppatore, potremmo trattenere premi in denaro per gli importi massimi previsti dalla legge fino alla trasmissione di sufficiente documentazione da parte dello Sviluppatore.</p><p>Se siamo tenuti a trattenere le imposte sui pagamenti da noi effettuati allo Sviluppatore, dedurremo tali imposte dall’importo a questi dovuto e le corrisponderemo alle pertinenti autorità fiscali. Forniremo allo Sviluppatore le ricevute relative a ciascuna trattenuta, oltre agli altri documenti ragionevolmente richiesti dallo Sviluppatore per poter beneficiare di crediti di imposte assolte all’estero o di rimborsi.</p><p><strong>8. Commissioni. </strong></p><p><strong>8.1	 Commissioni sulle operazioni di pagamento. </strong>Si prega di notare che le commissioni sulle operazioni sono addebitate dal nostro Fornitore di Servizi di erogazione di Premi in denaro per ogni Premio in denaro (e saranno dedotte dagli importi altrimenti dovuti allo Sviluppatore). Epic non imputa commissioni aggiuntive.</p><p><strong>8.2	Costi di terzi. </strong>Lo Sviluppatore è <em>l’unico </em>responsabile di eventuali costi o commissioni di terzi associati alla pubblicazione di Contenuti dello Sviluppatore da parte di Epic. Ai sensi dei presenti Termini, gli obblighi di Epic sussistono esclusivamente nei confronti dello Sviluppatore e dell’Utente Finale che accetta i presenti Termini, e solo previa approvazione della Domanda dello Sviluppatore da parte di Epic. Epic non è, e non sarà, responsabile per eventuali provvigioni, imposte, commissioni o altre somme dovute ad altri, ivi compresi coloro che potrebbero aver aiutato lo Sviluppatore a creare i suoi Contenuti.</p><p><strong>8.3	Contratti con terzi. </strong>Lo Sviluppatore dà atto che Epic non è responsabile ai sensi di alcun contratto con corporazioni, sindacati, artisti, etichette discografiche, case editrici, licenziatari terzi o società di gestione dei diritti d’autore (“<strong>Contratti con terzi</strong>”) per l’utilizzo di Contenuti dello Sviluppatore come consentito dai presenti Termini e dalle politiche Epic. Se lo Sviluppatore realizza Contenuti soggetti a tali pagamenti od obbligazioni è l’unico responsabile di effettuare tali pagamenti. In caso di pretese avanzate nei confronti di Epic in relazione a tali pagamenti, quest’ultima si riserva il diritto di: a) detrarre tali somme dai pagamenti dovuti allo Sviluppatore; b) rimuovere i Contenuti dello Sviluppatore; c) risolvere o sospendere i presenti Termini fino al corretto assolvimento dei pagamenti dovuti dallo Sviluppatore alle parti pertinenti; d) perseguire qualsiasi altro rimedio a disposizione di Epic secondo legge o equità; o e) qualsiasi combinazione di quanto sopra.</p><p><strong>9. Risoluzione e modifica del Programma per Sviluppatori.</strong></p><p><strong>9.1	Diritto di modifica di Epic. </strong>Epic potrà modificare i presenti Termini, ad esempio, cambiare, emendare, aggiungere, rimuovere o variare i Requisiti di idoneità, oltre a modificare le modalità di calcolo dei Premi in denaro, in qualsiasi momento e per qualsiasi ragione, aggiornando i presenti Termini.</p><p>In caso di modifiche sostanziali ai Termini, forniremo un ragionevole preavviso allo Sviluppatore e la possibilità di prendere visione delle modifiche, eccetto in situazioni d’emergenza, quali motivi legali, normativi o di sicurezza o se si tratta di prevenire danni o responsabilità nei confronti di eventuali Utenti Finali, terzi, Epic o delle sue Collegate. Se lo Sviluppatore non accetta i nuovi Termini dovrà porre fine all’utilizzo del Portale per Creatori e rimuovere eventuali Contenuti pubblicati.</p><p><strong>9.2	Diritto di Epic alla risoluzione. </strong>L’esistenza del Programma per Sviluppatori non crea, ad oggi, in alcun modo, obblighi per Epic di proseguire il programma in futuro, né garantisce il percepimento di eventuali Premi in denaro in futuro. Epic potrà risolvere i presenti Termini in qualsiasi momento, fornendo allo Sviluppatore un preavviso di almeno 15 giorni.</p><p><strong>9.3	Diritto dello Sviluppatore alla risoluzione. </strong>Lo Sviluppatore potrà risolvere i presenti Termini in qualsiasi momento, fornendo a Epic un preavviso di almeno 15 giorni.</p><p><strong>9.4	Effetti della sospensione o della risoluzione. </strong>A seguito della risoluzione dei presenti Termini, lo Sviluppatore avrà diritto esclusivamente ai Premi in denaro maturati prima della risoluzione purché soddisfino il requisito del Valore minimo del Premio in denaro.</p><p><strong>10. </strong><strong>Altre questioni.</strong></p><p><strong>10.1	Informative. </strong>Sia gli Utenti così come i loro Contenuti dovranno conformarsi a tutti i requisiti di divulgazione legali e normativi, comprese le informative relative agli endorsement, ove applicabili.</p><p><strong>10.2	Nessun rapporto di lavoro con Epic. </strong>I presenti Termini costituiscono un contratto non esclusivo tra Epic, in qualità di piattaforma di autopubblicazione per i Contenuti dello Sviluppatore, e questi, in qualità di Sviluppatore autonomo. I Premi in denaro non costituiscono uno stipendio. L’invio spontaneo di Contenuti ai fini dell’inclusione in Fortnite non crea tra lo Sviluppatore ed Epic un rapporto di lavoro subordinato o tra contraenti indipendenti. Epic non assume lo Sviluppatore, né gli conferisce alcun incarico di prestazione di servizi. In qualità di partecipante al Programma per Sviluppatori, lo Sviluppatore imposta il proprio piano e crea Contenuti esclusivamente se, come e quando lo desidera e senza la supervisione, il controllo o la direzione di Epic. Lo Sviluppatore deve farsi carico delle attrezzature e dei materiali di consumo utilizzati per la creazione. Lo Sviluppatore si impegna a svolgere tali attività a proprio rischio e pericolo e non avrà diritto all’indennizzo per infortuni sul lavoro, alla copertura assicurativa o ad altri benefici che Epic potrebbe fornire ai propri dipendenti.</p><p><strong>10.3	Cessione. </strong>Lo Sviluppatore non potrà, per alcun motivo, cedere o trasferire a terzi i diritti e gli obblighi derivanti dai presenti Termini e, salvo diversa disposizione, qualsiasi tentativo in tal senso sarà nullo e potrà comportare la risoluzione dei presenti Termini e la chiusura dell’Account.</p><p><strong>10.4	LIMITAZIONI DI RESPONSABILITÀ. </strong>Le limitazioni di responsabilità stabilite nella Sezione 15 dei Termini di Servizio Epic Games sono quivi incorporate per riferimento nei presenti Termini ed hanno la stessa validità ed efficacia che avrebbero se fossero riportate integralmente nel presente documento. Le disposizioni del presente paragrafo si applicheranno nella misura massima consentita dalla legge applicabile: EPIC NON AVRÀ ALCUNA RESPONSABILITÀ PER I CONTENUTI REALIZZATI DALLO SVILUPPATORE, NÉ PER EVENTUALI PERDITE O DANNI ASSOCIATI A TALI CONTENUTI. I CONTENUTI CREATI DA SVILUPPATORI SONO DI ESCLUSIVA RESPONSABILITÀ DELLO SVILUPPATORE CHE LI HA RESI DISPONIBILI. FATTA SALVA QUALSIASI ALTRA DISPOSIZIONE DI CUI AL PRESENTE DOCUMENTO, IN NESSUN CASO EPIC O LE PROPRIE CONTROLLATE O COLLEGATE, AGENTI, DIPENDENTI O RAPPRESENTANTI, DIRETTI O INDIRETTI, SARANNO RESPONSABILI NEI CONFRONTI DI ALCUNA PERSONA FISICA O GIURIDICA, INDIPENDENTEMENTE DAL FONDAMENTO DELL’AZIONE, SIA PER RESPONSABILITÀ CONTRATTUALE, ATTO ILLECITO O ALTRO TITOLO DI RESPONSABILITÀ, PER PERDITE DI UTILI, INTERRUZIONE DELL’ATTIVITÀ O DANNI INDIRETTI, SPECIALI, CONSEQUENZIALI, ESEMPLARI O PUNITIVI CONSEGUENTI O INERENTI AI PRESENTI TERMINI, ANCHE LADDOVE EPIC FOSSE STATA INFORMATA DELLA POSSIBILITÀ DI TALI DANNI O RESPONSABILITÀ.</p><p><strong>10.5	Indennizzo. </strong>Lo Sviluppatore accetta di manlevare, difendere e tenere indenni Epic, le sue Collegate e ognuno dei rispettivi amministratori, funzionari, dipendenti, agenti, aventi causa e cessionari (congiuntamente, le “<strong>Parti Epic</strong>”) da pretese di terzi, perdite, responsabilità, lesioni, danni patrimoniali, costi o danni derivanti da pretese o azioni effettive o minacciate per (a) violazione, presunta o effettiva, dei presenti Termini da parte dello Sviluppatore o (b) colpa grave o condotta dolosa dello Sviluppatore, o (c) imputabili ai Contenuti dello Sviluppatore, tra cui a mero titolo esemplificativo, Contenuti Riscattabili Creati da Sviluppatori. Inoltre, l’Utente Finale conviene di difendere, manlevare e tenere indenni le Parti Epic da pretese di terzi, danni, responsabilità, costi e spese (comprese, tra le altre cose, le ragionevoli spese legali esterne) derivanti dai Contenuti, incluse, a mero titolo esemplificativo, le pretese in materia di proprietà intellettuale. La presente disposizione sopravvivrà alla scadenza o alla risoluzione dei presenti Termini.</p><p><strong>10.6	Copertura assicurativa. </strong>Lo Sviluppatore dà atto che Epic non fornisce, né mantiene, polizze assicurative di alcun tipo a favore dello Sviluppatore o dei suoi eredi, esecutori e amministratori in relazione agli obblighi di cui ai presenti Termini. Lo Sviluppatore è l’unico responsabile dell’acquisizione e del pagamento di polizze vita, infortuni, auto, professionali, sulla proprietà o di altro tipo con riguardo alla realizzazione dei Contenuti da parte dello Sviluppatore o per qualsiasi obbligazione derivatagli dai presenti Termini.</p><p><strong>10.7	Legislazione applicabile/Foro competente. </strong>I presenti Termini e ogni eventuale controversia derivante dalle stesse saranno disciplinate dalle leggi della Carolina del Nord applicabili ai contratti quivi stipulati ed interamente eseguiti. Qualsiasi azione per far valere i presenti Termini non ricadente sotto una clausola compromissoria applicabile sarà intentata esclusivamente nei tribunali statali della Contea di Wake, Carolina del Nord o, in presenza di competenza federale, presso il Tribunale Distrettuale degli Stati Uniti per il Distretto orientale della Carolina del Nord (United States District Court for the Eastern District of North Carolina), sottoponendosi Epic e lo Sviluppatore alla competenza irrevocabile di tali tribunali e accettando di rinunciare a qualsiasi obiezione circa l’adeguatezza di tali tribunali.</p><p><strong>10.8	Clausola di invalidità parziale. </strong>Laddove una disposizione dei presenti Termini fosse giudicata o divenisse inefficace, illegale o inapplicabile ai sensi di leggi o regolamenti applicabili di qualsiasi giurisdizione, tale disposizione sarà ritenuta modificata in modo da conformarsi a tali leggi o regolamenti senza sostanzialmente adulterare le intenzioni delle parti e applicata di conseguenza, oppure, sarà stralciata, mentre il resto dei Termini rimarrà in piena vigenza ed efficacia.</p><p><strong>10.9	Rimedi. </strong>In caso di violazione di una disposizione dei presenti Termini da parte di Epic, il danno, se presente, arrecato in tal modo allo Sviluppatore non sarà irreparabile o sufficiente a dare diritto allo Sviluppatore di richiedere ingiunzioni o altri provvedimenti di inibitoria in relazione a prodotti e servizi Epic. I diritti e i rimedi a disposizione dello Sviluppatore in tali casi saranno strettamente limitati al diritto, se presente, di recuperare i danni pecuniari mediante azione legale e risolvere i presenti Termini in conformità della Sezione 9 delle stesse. Lo Sviluppatore non avrà diritto, a motivo di tale violazione, di richiedere ingiunzioni o altri provvedimenti di inibitoria in relazione a prodotti e servizi Epic. Tutti i rimedi, i diritti, gli impegni, gli obblighi e gli accordi contenuti nei presenti Termini saranno proponibili cumulativamente e nessuno di essi né limiterà un altro.</p><p><strong>11. Termini definiti.</strong></p><p>In aggiunta ai termini con iniziale maiuscola definiti sopra, i seguenti termini, come utilizzati nei presenti Termini, hanno i significati specificati sotto:</p><p><strong>11.1 </strong>Per “<strong>Collegata</strong>” si intende, in relazione a Epic, qualsiasi società che, direttamente o indirettamente, controlli tale Parte, ne sia controllato, o sia sotto comune controllo con essa, inclusi (a titolo esemplificativo ma non esaustivo) i rispettivi sublicenziatari e le rispettive controllate.</p><p><strong>11.2 </strong>Per “<strong>Domanda</strong>” si intendono le informazioni e i materiali compilati che lo Sviluppatore deve fornire a Epic per chiedere di partecipare al Programma per Sviluppatori.</p><p><strong>11.3 </strong>Per “<strong>Contenuti</strong>” si intendono (1) le risorse, le Isole, gli articoli e altri materiali realizzati dallo Sviluppatore con l’ausilio degli strumenti Unreal Editor for Fortnite, (2) le Isole realizzate dallo Sviluppatore con l’ausilio degli strumenti Fortnite Creative, (3) tutti gli altri materiali, compresi i materiali di marketing fuori dalla piattaforma, realizzati o forniti dallo Sviluppatore con l’ausilio di altri Strumenti dello Sviluppatore (come il Portale per Creatori), purché tali materiali siano conformi alle politiche Epic.</p><p>(a) Per “<strong>Contenuti Riscattabili Creati da Sviluppatori</strong>” si intendono Contenuti riscattati con Crediti (secondo la definizione fornita nella Sezione 12 e nell’Addendum1 dei Termini di Servizio Epic Games).</p><p><strong>11.4 </strong>Per “<strong>Strumenti dello Sviluppatore</strong>” si intendono gli strumenti di sviluppo (tra cui Unreal Editor for Fortnite e Fortnite Creative), i sistemi e i servizi (tra cui il Portale per Creatori e le applicazioni web del Portale per Creatori) messi a disposizione da Epic che consentono agli Sviluppatori di sviluppare, modificare e distribuire Contenuti eventualmente pubblicabili all’interno di Fortnite.</p><p><strong>11.5	 </strong>Per “<strong>Diritti Digitali</strong>” si intendono i diritti limitati su un Contenuto (elencati nella Sezione 1) che lo Sviluppatore concede, tramite Epic, agli Utenti Finali che accedono ai suoi Contenuti.</p><p><strong>11.6	</strong>“<strong>Epic</strong>”, “<strong>noi</strong>”, “<strong>nostro/a/i/e</strong>” o “<strong>ci</strong>” indica:</p><ol><li>se lo Sviluppatore ha residenza principale (o sede principale, se è un’Impresa) negli Stati Uniti, Epic Games, Inc.; oppure</li><li>se la residenza principale o la sede principale dello Sviluppatore non si trova negli Stati Uniti (i) Epic Games Entertainment International GmbH, una società a responsabilità limitata costituita ai sensi delle leggi svizzere, se lo Sviluppatore realizza Contenuti concessi in licenza da tale società o (ii) Epic Games Commerce GmbH, una società a responsabilità limitata costituita ai sensi delle leggi svizzere, se lo Sviluppatore realizza altri Contenuti.</li></ol><p><strong>11.7 </strong>Per “<strong>Fortnite</strong>” si intende tutto il contenuto (comprese le Isole) messo a disposizione da Epic, dai suoi partner, dalle sue Collegate o dai suoi Utenti Finali e fornito tramite l’ecosistema di gioco e/o il client di gioco noto come “Fortnite”, indipendentemente dal punto di accesso, ivi comprendendo tutti gli aggiornamenti, le espansioni e i miglioramenti, nonché tutte le funzioni social, le estensioni, gli account pubblici, le app abbinate e altri canali ufficiali associati al marchio “Fortnite” o alle Isole con marchio congiunto “Fortnite”.</p><p><strong>11.8 </strong>Per “<strong>Isole</strong>” si intendono i contenuti che rappresentano esperienze di gioco distinte, creati utilizzando gli Strumenti dello Sviluppatore, eventualmente pubblicabili su Fortnite. Per chiarezza si precisa che tra tali Isole potrebbero figurare, a titolo esemplificativo ma non esaustivo, i contenuti realizzati da Epic, dalle sue Collegate, dai suoi partner o dai suoi Sviluppatori.</p><p><strong>11.9 </strong>Per “<strong>Utente Finale</strong>” si intende una persona fisica, una società o altro ente munito di personalità giuridica che interagisce legittimamente con Fortnite ai sensi delle politiche Epic.</p>