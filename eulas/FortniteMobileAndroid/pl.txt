<EULA.Highlight>Ostatnia aktualizacja 17 grudnia 2024 r.</>

Należy dokładnie zapoznać się z niniejszą Umową.  Jest to dokument prawny, który wyjaśnia prawa i obowiązki użytkownika związane z wykorzystywaniem Oprogramowania, w tym z wszelkimi Usługami, do których użytkownik uzyskuje dostęp lub zakupów, których dokonuje za pośrednictwem oprogramowania.  Pobierając lub użytkując Oprogramowanie lub w inny sposób wyrażając zgodę na niniejszą Umowę, użytkownik zgadza się być związany jej warunkami.  Jeżeli użytkownik nie wyraża zgody na warunki niniejszej umowy, nie powinien pobierać i użytkować tego Oprogramowania.  

Aby poznać stosowane przez nas praktyki, należy przeczytać Zasady ochrony prywatności spółki Epic, które znajdują się pod adresem https://www.epicgames.com/privacypolicy i które nadzorują sposób korzystania z Usług przez użytkownika. Ponadto korzystanie z Usług jest również regulowane przez Ogólne Warunki Świadczenia Usług przez spółkę Epic, które można znaleźć pod adresem https://www.epicgames.com/tos. Pobierając lub użytkując oprogramowanie, użytkownik wyraża zgodę na przestrzeganie Ogólnych Warunków Świadczenia Usług przez spółkę Epic oraz potwierdza fakt przeczytania Zasad ochrony prywatności spółki Epic.

Niektóre słowa lub zwroty użyte w niniejszej Umowie są zdefiniowane i mają określone znaczenie.  Definicje tych słów i zwrotów znajdują się w paragrafie 16.

Osoby, których głównym miejscem zamieszkania są Stany Zjednoczone Ameryki, zawierają umowę ze spółką Epic Games, Inc.  W przypadku osób, których głównym miejscem zamieszkania nie są Stany Zjednoczone Ameryki, umowa zostaje zawarta ze spółką Epic Games Entertainment International GmbH.

1.	Przyznanie licencji 

Spółka Epic przyznaje użytkownikowi osobiste, niewyłączne, niezbywalne, niepodlegające prawu do udzielania podlicencji prawa i licencję do instalowania i użytkowania jednej kopii Oprogramowania na urządzeniu w celu wykorzystania dla własnej rozrywki („Licencja”).  Prawa, które spółka Epic przyznaje użytkownikowi w ramach Licencji podlegają warunkom niniejszej Umowy, a użytkownik może korzystać z Licencji wyłącznie, jeśli przestrzega wszystkich stosownych postanowień.

Licencja wchodzi w życie z dniem zaakceptowania niniejszej Umowy. Na mocy niniejszej Licencji oprogramowanie jest licencjonowane, nie sprzedawane użytkownikowi. Na mocy licencji użytkownik nie otrzymuje żadnego tytułu ani własności do Oprogramowania.  

2.   Warunki Licencji

Użytkownikowi zabrania się podejmowania którejkolwiek z poniższych czynności w odniesieniu do Oprogramowania lub jakiegokolwiek jego elementu:  (a) wykorzystywania w celach komercyjnych lub promocyjnych; (b) wykorzystywania na większej liczbie urządzeń niż jedno w danym czasie; (c) kopiowania, reprodukowania, dystrybuowania, wyświetlania lub użytkowania w sposób, który nie został wyraźnie dopuszczony w niniejszej Umowie; (d) sprzedawania, wynajmowania, dzierżawienia, licencjonowania, dystrybuowania lub innego przenoszenia; (e) stosowania inżynierii wstecznej, odzyskiwania kodu źródłowego, modyfikowania, adaptowania, tłumaczenia, dekompilowania lub demontowania, lub tworzenia dzieł pochodnych; (f) usuwania, wyłączania, obchodzenia lub modyfikowania wszelkich powiadomień lub etykiet informujących o zastrzeżonym charakterze lub zawartych w Oprogramowaniu rozwiązań zabezpieczających; (g) tworzenia, opracowywania, dystrybuowania lub użytkowania wszelkich programów w celu uzyskania przewagi w czasie gry online lub w innym trybie; (h) użytkowania Oprogramowania w celu naruszenia lub pogwałcenia praw jakichkolwiek osób trzecich, w tym m.in. praw własności intelektualnej, prawa do wizerunku lub prawa do prywatności; (i) użytkowania, eksportowania lub reeksportowania Oprogramowania z naruszeniem wszelkich przepisów ustawowych lub wykonawczych oraz (j) zachowywania się w sposób, który nie pozwala innym użytkownikom czerpać z użytkowania Oprogramowania satysfakcji przewidzianej przez spółkę Epic, wedle własnego uznania, co obejmuje między innymi takie działania, jak nękanie, używanie obraźliwego języka, opuszczanie rozgrywki, sabotowanie rozgrywki, spamowanie, stosowanie socjotechniki i oszukiwanie.

Oprogramowanie może zawierać oprogramowanie lub funkcje Wykrywające oszustwa, a podczas instalacji Oprogramowania użytkownik może zostać poproszony o zainstalowanie oprogramowania Wykrywającego oszustwa. Jeśli nie zgodzi się na zainstalowanie tego oprogramowania lub funkcji lub usunie je albo dezaktywuje w późniejszym czasie, udzielona mu Licencja ulega natychmiastowemu odwołaniu, a użytkownik nie może dłużej korzystać z Oprogramowania. Oprogramowanie oraz oprogramowanie Wykrywające oszustwa może gromadzić i przekazywać szczegółowe informacje na temat konta użytkownika, przebiegu rozgrywki oraz potencjalnie nieautoryzowanych programów lub procesów związanych z Wykrywaniem oszustw, zgodnie z Zasadami ochrony prywatności spółki Epic. W przypadku wykrycia Oszustw użytkownik przyjmuje do wiadomości, że spółka Epic może egzekwować dowolne lub wszystkie swoje prawa wynikające z niniejszej Umowy.

3.	Aktualizacje i uzupełnienia

Spółka Epic może zaoferować uzupełnienia, aktualizacje lub nowsze wersje Oprogramowania, które należy zainstalować, aby kontynuować jego użytkowanie lub korzystanie z Usług.  Spółka Epic może aktualizować Oprogramowanie zdalnie bez powiadamiania użytkownika, a użytkownik niniejszym zgadza się na wprowadzanie przez spółkę Epic uzupełnień, aktualizacji i nowszych wersji.  Spółka Epic może w dowolnym czasie modyfikować, zawieszać, przerywać, zastępować, wymieniać lub ograniczać dostęp użytkownika do któregokolwiek aspektu Oprogramowania lub Usług.  Użytkownik potwierdza, że użytkowanie przez niego Oprogramowania lub Usług nie wiąże się z przyznaniem mu żadnych korzyści finansowych lub innych w odniesieniu do jakiegokolwiek aspektu lub funkcji Oprogramowania lub Usług, wliczając w to m.in. zawarte w grze nagrody, osiągnięcia, poziomy postaci, Walutę Gry lub Treść.  Użytkownik potwierdza, że wszelkie dane postaci, procesy związane z grą, możliwość nadawana cech indywidualnych lub inne dane związane z użytkowaniem Oprogramowania lub Usług przez użytkownika mogą przestać być udostępniane użytkownikowi w dowolnym czasie, bez powiadomienia przez spółkę Epic, wliczając w to m.in. w wyniku wprowadzenia przez spółkę Epic uzupełnienia, aktualizacji lub nowej wersji.  Spółka Epic nie ma żadnych obowiązków związanych z konserwacją lub zapewnieniem pomocy w odniesieniu do Oprogramowania lub Usług.  

4.	Waluta Gry i Treść

Spółka Epic może zaoferować użytkownikowi możliwość nabycia licencji na występującą w grze walutę („Waluta Gry”) lub Treść, np. poprzez: (a) zakup ograniczonej licencji na korzystanie z Waluty Gry za opłatą („Zakup Waluty Gry”), (b) zdobycie ograniczonej licencji na korzystanie z Waluty Gry poprzez wykonanie lub zrealizowanie określonych zadań w Oprogramowaniu lub (c) zakup za opłatą, wymianę za Walutę Gry lub zdobycie ograniczonej licencji na korzystanie z Treści.  W niektórych przypadkach spółka Epic może także umożliwiać wymianę za opłatą niektórej Treści w Oprogramowaniu.  Użytkownik może użytkować Walutę Gry lub Treść wyłącznie po wniesieniu stosownej opłaty (jeśli dotyczy).  Kiedy użytkownik zdobędzie taką Walutę Gry lub Treść lub wniesie opłatę, aby ją uzyskać, uzyskuje lub nabywa od spółki Epic prawo do posiadania Licencji wraz z taką Walutą Gry lub Treścią.  Bez względu na wszelkie odwołania do zakupu lub sprzedaży Waluty Gry lub Treści, jakich spółka Epic może dokonywać poza niniejszą Umową, Waluta Gry i Treść na mocy niniejszej Licencji są licencjonowane, nie sprzedawane użytkownikowi.  Korzystanie z Salda Rachunku Epic w celu nabywania Waluty Gry lub Licencji podlega Ogólnym Warunkom Świadczenia Usług przez spółkę Epic.

Waluta Gry i Treść nie są wymienne na pieniądze lub wartości pieniężne w spółce Epic lub u jakiejkolwiek innej osoby z wyjątkiem przypadków, kiedy jest to wymagane przez prawo właściwe.  Waluta Gry i Treść nie mają odpowiadającej im wartości w rzeczywistym pieniądzu i nie są substytutem rzeczywistego pieniądza.  Spółka Epic ani żadna inna osoba lub podmiot nie ma żadnego obowiązku wymieniać Waluty Gry lub Treści na jakiekolwiek wartości, wliczając w to m.in. rzeczywisty pieniądz.  Użytkownik zgadza się, że z wyjątkiem przypadków zabronionych przez prawo właściwe spółka Epic w dowolnym czasie może podejmować działania, które mogą w stosownych przypadkach wpływać na postrzeganą wartość lub cenę zakupu Waluty Gry lub Treści. 

Jeżeli prawo właściwe nie stanowi inaczej, wszystkie Zakupy Waluty Gry i Treści są ostateczne i nie podlegają zwrotowi, są niezbywalne i niewymienne w żadnych okolicznościach.  Spółka Epic wedle własnego uznania może nałożyć ograniczenia co do ilości Waluty Gry lub Treści, jakie mogą być nabywane, zdobywane, gromadzone, wymieniane lub w inny sposób wykorzystywane. 

Z wyjątkiem odmiennych zakazów wynikających z prawa właściwego, spółka Epic ma bezwzględne prawo wedle własnego uznania oraz bez powiadomienia i bez żadnych zobowiązań względem użytkownika zarządzać, modyfikować, zastępować, wymieniać, zawieszać, anulować lub usuwać Walutę Gry lub Treść, wliczając w to możliwość uzyskiwania dostępu lub użytkowania przez użytkownika Waluty Gry lub Treści. Użytkownikowi zabrania się przenoszenia, sprzedawania, darowania, wymieniania, handlowania, dzierżawienia, podlicencjonowywania lub wynajmowania Waluty Gry lub Treści z wyjątkiem takiego postępowania w Oprogramowaniu i z wyjątkiem przypadków wyraźnie dozwolonych przez spółkę Epic.  Z wyjątkiem odmiennych zakazów wynikających z prawa właściwego, spółka Epic zastrzega sobie i zachowuje wszystkie prawa, tytuły i udziały do Waluty Gry i Treści.  Licencja na Walutę Gry i Treść udzielna w ramach Licencji ulega zakończeniu wraz z zakończeniem Licencji oraz w innych przypadkach wynikających z niniejszej Umowy.

Przekazując informacje dotyczące płatności spółce Epic lub upoważnionemu przez nią podmiotowi zajmującemu się przetwarzaniem płatności, użytkownik oświadcza, że jest upoważnionym użytkownikiem karty płatniczej, numeru PIN, klucza, rachunku lub innej metody płatności wskazanej przez użytkownika oraz użytkownik upoważnia spółkę Epic do obciążenia tej metody pełną kwotą transakcji.

5. Treści tworzone przez użytkownika

Epic może udostępniać za pośrednictwem Oprogramowania albo Usług funkcje umożliwiające Użytkownikowi tworzenie, opracowywanie, modyfikowanie albo przyczynianie się do tworzenia Treści („TU”) oraz przesyłanie, publikowanie albo udostępnianie w inny sposób TU niektórym albo wszystkim użytkownikom Usług. Funkcje te mogą również umożliwiać Użytkownikowi interakcję z TU, manipulowanie nimi i zmienianie ich w całości albo w części. Epic może modyfikować, ograniczać albo zaprzestać udostępniania niektórych funkcji Usługi bez powiadomienia Użytkownika albo ponoszenia odpowiedzialności wobec niego.

„TU” obejmują w szczególności budynki, wpisy na czacie, dane postaci, dostosowanie gry, konstrukcje w grze, powtórki, materiały filmowe, skrypty i programy, mody, rozgrywki, doświadczenia, funkcje interaktywne i zrzuty ekranu, muzykę, dźwięki, nagrania dźwiękowe (i zawarte w nich utwory muzyczne), opracowania audiowizualne, utwory muzyczne, animacje, dane dźwiękowe z czatu głosowego i innego typu utwory (samodzielne albo w połączeniu).

Więcej informacji na temat naszych praktyk w zakresie moderowania treści znajduje się w naszym <a id=“url” href=“https://safety.epicgames.com/“ style=“EULA.Hyperlink”>Centrum bezpieczeństwa</>

Jeśli Użytkownik korzysta z naszej funkcji czatu głosowego, a raportowanie głosowe jest włączone w kanale głosowym, fragmenty danych audio z czatu głosowego będą przechowywane na urządzeniu Użytkownika oraz na urządzeniach uczestników kanału głosowego. Jeśli zostanie zgłoszone naruszenie naszych Zasad społeczności, fragmenty te mogą zostać przesłane do Epic, aby pomóc nam egzekwować te Zasady społeczności. Z zastrzeżeniem weryfikacji przez człowieka Epic może analizować Twoją komunikację w grze (w tym czat tekstowy i głosowy) za pomocą technologii uczenia maszynowego, aby pomóc zidentyfikować szkodliwe, toksyczne bądź fałszywe treści w naszych usługach i egzekwować nasze Zasady społeczności.

Udzielanie licencji Epic. Jeśli Użytkownik utworzył albo udostępnił jakiekolwiek TU w Usługach, udziela Epic zgody na hostowanie, kopiowanie, importowanie, przechowywanie, modyfikowanie, adaptowanie, wyświetlanie, publiczne odtwarzanie (w tym za pomocą cyfrowych transmisji audio), powielanie (oraz mechaniczne odtwarzanie utworów muzycznych zawartych w nagraniach dźwiękowych), tworzenie utworów zależnych (w tym synchronizację z obrazami), publiczne wyświetlanie, przekazywanie, udzielanie dalszych licencji i rozpowszechnianie (łącznie „Wykorzystywanie”) tych TU, w całości albo w części, w tym w celach reklamowych i marketingowych, w dowolnym kraju. Niniejsze zezwolenie jest bezterminowe i nieodwołalne oraz ma zastosowanie do wszelkich mediów, platform i kanałów związanych z Oprogramowaniem i Usługami.

Prawa przyznane Epic przez Użytkownika w tej części są przyznawane na zasadzie bezpośredniości, co oznacza, że właściciele albo operatorzy usług podmiotów zewnętrznych nie będą ponosić żadnej oddzielnej odpowiedzialności wobec Użytkownika ani żadnego innego podmiotu zewnętrznego za TU udostępniane albo wykorzystywane w takich usługach podmiotów zewnętrznych za pośrednictwem Usługi. Epic potrzebuje tych uprawnień, aby udostępnić TU graczom w ramach Usług (tj. w grze) oraz udostępnić je streamerom i twórcom treści poza Usługami (np. do użytku na innych platformach). Prawa te muszą być nieodwołalne ze względu na wiele kanałów, w których TU są rozpowszechniane przez nas i inne podmioty po ich utworzeniu.

Użytkownik przyjmuje do wiadomości, że nie jest uprawniony do otrzymywania żadnej formy wynagrodzenia w związku z jego TU na jakiejkolwiek podstawie, w tym z tytułu korzystania przez Epic z praw przyznanych Epic w niniejszej części oraz że spółka Epic nie jest zobowiązana do korzystania z praw przyznanych przez Użytkownika.

<EULA.SubHeader>Suggested Content</> Fortnite poleca wyspy, aby poprawić Ci komfort korzystania z usługi i pokazać więcej elementów gry, które mogą Cię zainteresować. W zakładce Odkrywaj [Discover] do dyspozycji znajduje się kilka kategorii, takich jak „popularne” [trending], „nowe wrażenia” [new experiences] i „świetne dla znajomych” [great with friends]. Pasek główny to pierwszy wiersz, który zobaczysz na swojej stronie Odkrywaj [Discover] – łączy on rekomendacje wysp z tych różnych kategorii. Organizujemy i klasyfikujemy prezentowane przez nas wyspy w oparciu o szereg czynników, w tym historię rozgrywki oraz informacje dotyczące gier, takie jak liczba grających użytkowników, liczba graczy z wyspą dodaną do ulubionych, liczba zmian wprowadzonych na wyspie, czas spędzony przez twórcę na edycji wyspy, kiedy po raz pierwszy widziano wyspę, liczba budynków na wyspie, średnia wielkość drużyny oraz częstotliwość i długość grania na wyspie.
Możesz wyłączyć spersonalizowane rekomendacje dotyczące wrażeń z gry podczas korzystania z zakładki Odkrywaj [Discover], przechodząc bezpośrednio do swoich ustawień, w części „konto i prywatność” [account and privacy] oraz „prywatność rozgrywki” [gameplay privacy], gdzie możesz włączyć i wyłączyć to ustawienie.

Utwory muzyczne. Epic może, wedle wyłącznego własnego uznania, udostępnić nagrania dźwiękowe i utwory muzyczne zawarte w nagraniach dźwiękowych („Muzyka licencjonowana”) w związku z TU. Jeśli Epic udostępnia Muzykę licencjonowaną do wykorzystania w TU, Epic udziela Użytkownikowi niewyłącznej, osobistej, ograniczonej, odwołalnej, niepodlegającej przeniesieniu licencji na: (a) synchronizację Muzyki licencjonowanej z TU w okresie, w którym Muzyka licencjonowana jest udostępniana za pośrednictwem Usług oraz (b) odtwarzanie, słuchanie i interakcję z TU zawierającymi Muzykę licencjonowaną wyłącznie za pośrednictwem Usług.

Modyfikacje Użytkownika (np. edycje, wykorzystanie części) Muzyki licencjonowanej w celu synchronizacji z TU są uważane za utwory zależne objęte definicją Muzyki licencjonowanej, do której prawa zachowuje spółka Epic i jej licencjodawcy.

Specjalne zasady dotyczące artystów nagrywających. Jeśli Użytkownik jest kompozytorem albo autorem utworu muzycznego i (a) jest podmiotem powiązanym z organizacją zajmującą się prawami wykonawczymi (performing-rights organization, „PRO”) albo jej członkiem, (b) zawarł umowę z wytwórnią muzyczną albo (c) przeniósł swoje prawa na wydawcę muzycznego, musi wówczas powiadomić zainteresowaną stronę o nieodpłatnej licencji, której udziela Epic na mocy niniejszej Umowy. Użytkownik ponosi wyłączną odpowiedzialność za zapewnienie zgodności z obowiązkami sprawozdawczymi albo umownymi danej strony oraz (w stosownych przypadkach) uzyskanie zgody tej strony na udzielenie nieodpłatnej licencji w niniejszej Umowie, w tym w przypadku tworzenia jakichkolwiek nowych nagrań za pośrednictwem Usługi, wobec których wytwórnia muzyczna Użytkownika może próbować wysuwać roszczenia.

Użytkownik oświadcza i gwarantuje, że żadne TU zawierające Muzykę licencjonowaną nie podlega tantiemom, a spółka Epic nie jest zobowiązana do ich płacenia żadnemu podmiotowi zewnętrznemu, w tym w szczególności właścicielowi praw autorskich do nagrań dźwiękowych (np. wytwórni muzycznej), właścicielowi praw autorskich do utworów muzycznych (np. wydawcy muzycznemu), PRO (np. ASCAP, BMI, SESAC itp.), PRO tworzącej nagrania dźwiękowe, jakimkolwiek związkom bądź cechom albo innym podmiotom zewnętrznym.

Epic nie zezwala na działania naruszające własność intelektualną za pośrednictwem Oprogramowania ani Usług. Użytkownik nie może i zgadza się nie tworzyć, generować ani udostępniać za pośrednictwem Oprogramowania ani Usług żadnych TU, wobec których nie ma prawa udzielić spółce Epic takiej licencji we wszystkich elementach (w tym Muzyce licencjonowanej) TU.

Jeśli Użytkownik zdecyduje się tworzyć, generować albo udostępniać swoje TU za pośrednictwem Oprogramowania albo Usług, ponosi on wyłączną odpowiedzialność za swoje TU oraz oświadcza i gwarantuje, że:

(a) jest twórcą i właścicielem oraz posiada wszelkie niezbędne licencje i prawa do korzystania oraz upoważnienia Epic do korzystania z udzielonej powyżej licencji;

(b) jego TU i korzystanie przez Epic z TU zgodnie z niniejszą Umową nie będzie stanowić naruszenia ani pogwałcenia żadnych praw podmiotów zewnętrznych, w tym praw autorskich, znaków towarowych, patentów, tajemnic handlowych, autorskich praw osobistych ani praw do prywatności albo wizerunku;

(c) Epic nie musi uzyskiwać żadnych dalszych licencji, dokonywać cesji ani płacić tantiem bądź innego wynagrodzenia na rzecz podmiotów zewnętrznych; oraz że

(d) korzystanie przez Epic z TU nie naruszy żadnej umowy z podmiotami zewnętrznymi ani nie spowoduje naruszenia przez Epic obowiązujących przepisów prawa.

Użytkownik ponosi odpowiedzialność za swoje TU, dlatego nie powinien udostępniać budzących zastrzeżenia treści w Usługach ani za ich pośrednictwem. W przeciwnym razie istnieje możliwość, że będziemy musieli je usunąć. Spółka Epic może, ale nie jest zobowiązana, edytować albo kontrolować dowolne TU, które Użytkownik albo inne podmioty udostępniają za pośrednictwem Oprogramowania albo Usług. Epic może w dowolnym momencie weryfikować, usuwać, kasować, edytować, blokować albo odmawiać opublikowania TU, które naruszają niniejszą Umowę albo w inny sposób budzą zastrzeżenia, według wyłącznego uznania Epic i bez uprzedniego powiadomienia ani ponoszenia jakiejkolwiek odpowiedzialności wobec Użytkownika albo jakiegokolwiek podmiotu zewnętrznego. Jeśli Użytkownik udostępnia TU, może korzystać wyłącznie z narzędzi zapewnianych przez Epic w ramach normalnego funkcjonowania Usługi w celu usunięcia albo modyfikacji tego konkretnego rodzaju TU.

Użytkownik rozumie, że podczas korzystania z Oprogramowania albo Usług może się zetknąć z TU z różnych źródeł i przyjmuje do wiadomości, że te TU mogą być nieprawidłowe, obraźliwe, nieprzyzwoite albo w inny sposób niewłaściwe. Użytkownik zgadza się, że Epic nie będzie ponosić odpowiedzialności za jego TU ani TU innych użytkowników.
W maksymalnym zakresie dozwolonym przez przepisy prawa Użytkownik zrzeka się i zgadza się zrzec wszelkich praw autorskich, atrybucji, integralności, ujawnienia, wycofania i wszelkich innych praw, które są znane albo określane jako „autorskie prawa osobiste”, „prawa artystyczne”, „droit moral” albo inne podobne prawa, uznane na mocy jakichkolwiek przepisów prawa albo zasad słuszności jakiegokolwiek kraju albo na mocy jakiegokolwiek traktatu, niezależnie od tego, czy prawo to jest określane jako „autorskie prawo osobiste” (łącznie „Autorskie prawa osobiste”) w odniesieniu do jego TU. Ponadto Użytkownik świadomie i nieodwołalnie zgadza się nie korzystać z żadnych Autorskich praw osobistych w odniesieniu do jego TU, z których nie zrezygnował w żaden sposób, który kolidowałby z jakimkolwiek wykonywaniem przyznanych praw. Użytkownik zrzeka się i zgadza się nie dochodzić swoich Autorskich praw osobistych, nawet jeśli jego TU zostaną zmienione w sposób, który nie jest dla niego akceptowalny.

6.	Opinia

Jeżeli użytkownik przekaże spółce Epic jakąkolwiek Opinię, niniejszym udziela on spółce Epic niewyłącznej, całkowicie opłaconej, wolnej od tantiem, nieodwołalnej, wieczystej, zbywalnej, podlegającej podlicencjonowaniu licencji na reprodukowanie, dystrybuowanie, modyfikowanie, wytwarzanie dzieł pochodnych, publiczne odtwarzanie, publiczne wyświetlanie, przerabianie, zlecanie przerobienia, użytkowanie, sprzedawanie, oferowanie do sprzedaży, importowanie i inne wykorzystanie Opinii do jakichkolwiek celów, z zastosowaniem wszystkich bieżących i przyszłych sposobów i form wykorzystania we wszelkich krajach.  Jeżeli zgodnie z prawem właściwym nie można udzielić licencji na użytkowanie któregokolwiek z tych praw (np. autorskich praw osobistych i innych dóbr osobistych), użytkownik niniejszym zrzeka się wszystkich takich praw i zgadza się ich nie dochodzić.  Użytkownik rozumie i zgadza się, że spółka Epic może w żaden sposób nie wykorzystać jakichkolwiek Opinii przekazanych przez użytkownika.  Użytkownik zgadza się, że jeśli spółka Epic wykorzysta jego Opinię, nie ma ona obowiązku zapewnić użytkownikowi wynagrodzenia. Użytkownik oświadcza i gwarantuje, że posiada odpowiednie prawa do wszelkich Opinii przekazywanych spółce Epic umożliwiające udzielenie spółce Epic i innym stosownym podmiotom praw opisanych powyżej.  Dotyczy to m.in. praw własności intelektualnej oraz innych praw zastrzeżonych lub dóbr osobistych.

7.	Prawo własności i licencje osób trzecich 

Spółka Epic i jej licencjodawcy posiadają wszystkie tytuły, prawa własności i prawa własności intelektualnej do Oprogramowania i Usług.  Epic, Epic Games, Unreal, Unreal Engine i Fortnite oraz ich odpowiednie logotypy są znakami handlowymi lub zarejestrowanymi znakami handlowymi spółki Epic i jej podmiotów stowarzyszonych w Stanach Zjednoczonych Ameryki i w innych miejscach.  Wszystkie prawa udzielone użytkownikowi na mocy niniejszej Umowy są udzielane wyłącznie w formie wyraźnej licencji, a nie w formie sprzedaży.  Na mocy niniejszej Umowy nie dochodzi do powstania żadnej licencji lub innych praw w sposób dorozumiany, poprzez estoppel lub w inny sposób

Oprogramowanie zawiera pewne komponenty udostępnione przez licencjodawców spółki Epic.  Lista komponentów osób trzecich i powiadomienia w tym zakresie znajdują się w interfejsie gry.

8.	Zrzeczenie się i ograniczenie zobowiązań  

Oprogramowanie (włączając wszelką Walutę Gry i Treść) oraz Usługi są dostarczane w takim stanie, w jakim się znajdują i w jakim są dostępne wraz ze wszystkimi błędami i bez jakiejkolwiek gwarancji.  Spółka Epic, jej licencjodawcy oraz jej i ich podmioty stowarzyszone wykluczają wszelkie gwarancje, warunki, obowiązki wynikające z prawa zwyczajowego oraz oświadczenia (wyraźne, dorozumiane, ustne i pisemne) w odniesieniu do Oprogramowania i Usług, wliczając w to m.in. wszystkie wyraźne, dorozumiane i ustawowe gwarancje i warunki wszelkiego rodzaju, takie jak gwarancje tytułu, niezakłóconej rozrywki, uprawnień, nienaruszenia, zbywalności, zdatności lub przydatności do określonego celu (bez względu na to, czy spółka Epic wie o takim celu lub ma powody, aby o nim wiedzieć), możliwości integracji z określonym systemem, dokładności lub kompletności, wyników, rozsądnej dbałości, fachowego wykonania, braku zaniedbań i braku wirusów, bez względu na to, czy wynikają one z mocy prawa, zwyczaju, uzusu lub przebiegu transakcji.  Bez ograniczania ogólnego charakteru powyższego postanowienia spółka Epic, jej licencjodawcy oraz jej i ich podmioty stowarzyszone nie udzielają żadnej gwarancji, że (1) Oprogramowanie lub Usługi będą działać prawidłowo, (2) Oprogramowanie lub Usługi będą spełniać wymagania użytkownika, (3) użytkowanie Oprogramowania lub Usług będzie nieprzerwane, wolne od błędów lub usterek we wszelkich i wszystkich okolicznościach lub (4) jakiekolwiek wady Oprogramowania lub Usług mogą być usunięte lub zostaną usunięte.  Wszelkie gwarancje służące przeciwdziałaniu naruszeniom, o których mowa w artykułach 2-312 amerykańskiego jednolitego kodeksu handlowego lub w innych porównywalnych ustawach są wyraźnie wykluczone.  Spółka Epic, jej licencjodawcy oraz jej i ich podmioty stowarzyszone nie gwarantują warunków, braku błędów, braku wirusów ani bezpiecznego użytkowania Oprogramowania lub Usług, ani dostępu do nich.  Niniejszy ustęp ma możliwie najszersze zastosowanie dopuszczone przez prawo właściwe. 

W najszerszym zakresie dopuszczonym przez prawo właściwe spółka Epic, jej licencjodawcy, jej i ich podmioty stowarzyszone oraz wszelcy usługodawcy spółki Epic (zwani łącznie „Podmiotami Epic”) nie ponoszą żadnej odpowiedzialności z tytułu jakiejkolwiek utraty zysków ani z tytułu jakichkolwiek szkód pośrednich, ubocznych i wynikowych, odszkodowań sankcyjnych lub nawiązek odszkodowawczych wynikających z niniejszej Umowy, z Oprogramowania (wliczając w to Walutę Gry i Treść), z Usług, z opóźnienia lub braku możliwości ich użytkowania lub braku funkcjonalności Oprogramowania lub Usług lub w związku z nimi, nawet w przypadku błędu, winy (w tym zaniedbania) Podmiotu Epic, odpowiedzialności bezwzględnej, ubezpieczenia, odpowiedzialności za produkt, naruszenia kontraktu, naruszenia gwarancji lub innych okoliczności, nawet jeśli Podmiot Epic został poinformowanych o możliwości takich szkód.  Ponadto w najszerszym zakresie dopuszczonym przez prawo właściwe łączna odpowiedzialność Podmiotów Epic wynikająca z Umowy, Oprogramowania (wliczając w to Walutę Gry i Treść), Usług lub w związku z nimi nie przekroczy łącznej kwoty (jeśli taka kwota istnieje) zapłaconej przez użytkownika spółce Epic za Oprogramowanie (wliczając wszelką Walutę Gry lub Treść) w ciągu dwunastu (12) miesięcy bezpośrednio poprzedzających zdarzenia dające podstawę do takiej odpowiedzialności. Te ograniczenia i wykluczenia dotyczące odszkodowań mają zastosowanie, nawet jeśli wszelkie środki zaradcze nie zapewnią odpowiedniej rekompensaty.

Nienaruszając powyższego postanowienia w niektórych krajach, stanach, prowincjach lub innych jednostkach organizacyjnych systemów prawnych nie dopuszcza się wykluczenia niektórych gwarancji lub ograniczenia odpowiedzialności zgodnie z powyższymi postanowieniami, więc powyższe warunki mogą nie mieć zastosowania do niektórych użytkowników. W takim wypadku w tych systemach prawnych powyższe wykluczenia i ograniczenia mają zastosowanie wyłącznie w zakresie dopuszczonym przez przepisy obowiązujące w takich systemach prawnych. W niektórych systemach prawnych użytkownik może także mieć dodatkowe prawa i żadne z postanowień niniejszej Umowy nie narusza praw ustawowych, jakie użytkownik może mieć jako konsument Oprogramowania lub Usług.

9.	Zwolnienie z odpowiedzialności  

Użytkownik zgadza się zwalniać z odpowiedzialności, ponosić koszty obrony i chronić spółkę Epic, jej licencjodawców, jej i ich podmioty zależne oraz jej i ich pracowników, członków kierownictwa, członków zarządu, przedstawicieli, podwykonawców i innych reprezentantów przed wszystkimi roszczeniami, żądaniami, działaniami, stratami, zobowiązaniami i wydatkami (wliczając w to koszty zastępstwa procesowego, koszty prawne i koszty ekspertyz), jakie wynikną z (a) wszelkich roszczeń, które jeśli okażą się słuszne, będą stanowić naruszenie przez użytkownika niniejszej Umowy lub niedbalstwo lub (b) wszelkiego działania lub zaniechania użytkownika w odniesieniu do użytkowania Oprogramowania (wliczając w to wszelką Walutę Gry lub Treść), Usług lub w związku z nimi.  Na żądanie spółki Epic użytkownik zgadza się zwrócić wszelkie koszty obrony poniesione przez spółkę Epic oraz wszelkie płatności dokonane lub straty poniesione przez spółkę Epic w wyniku orzeczenia sądowego lub ugody w związku z wszelkimi kwestiami, do których odnosi się niniejszy paragraf 9.

Jeżeli z mocy prawa użytkownika obowiązuje zakaz powyższego zobowiązywania się do zwolnienia z odpowiedzialności, wówczas użytkownik przyjmuje na siebie w zakresie dopuszczonym przez prawo całą odpowiedzialność z tytułu roszczeń, żądań, działań, strat, zobowiązań i wydatków (wliczając w to koszty zastępstwa procesowego, koszty prawne i koszty ekspertyz), które stanowią przedmiot powyższego zobowiązania do zwolnienia z odpowiedzialności.  

10.	Rozwiązanie Umowy  

Bez ograniczania jakichkolwiek innych praw spółki Epic, niniejsza Umowa ulega automatycznemu rozwiązaniu bez wypowiedzenia, jeżeli użytkownik nie będzie przestrzegał jakichkolwiek jej warunków.  Użytkownik może także rozwiązać niniejszą Umowę, usuwając oprogramowanie.  Po rozwiązaniu Umowy bez względu na powód, Licencja ulega automatycznemu wygaśnięciu, a użytkownik nie może korzystać z jakichkolwiek praw przyznanych mu na mocy Licencji i jest zobowiązany do usunięcia wszystkich kopii Oprogramowania, jakie posiada.  

Z wyjątkiem przypadków wymaganych przepisami prawa wszystkie płatności i opłaty są bezzwrotne, bez względu na to, czy niniejsza Umowa została rozwiązana.

Paragrafy 2, 5-13 i 15-17 pozostają w mocy po rozwiązaniu niniejszej Umowy.

11.	Prawo właściwe i system prawny

Użytkownik zgadza się, że niniejsza Umowa jest uznawana za zawartą w stanie Północna Karolina w USA, a wszelkie spory będą rozstrzygane zgodnie z przepisami stanu Północna Karolina (z wykluczeniem prawodawstwa dotyczącego wyboru prawa) i przepisów Stanów Zjednoczonych.  Wszelkie działania lub postępowania inicjowane w celu wyegzekwowania postanowień niniejszej Umowy lub rozstrzygnięcia wszelkich sporów należy wnosić do Superior Court hrabstwa Wake w stanie Północna Karolina lub do sądu okręgowego Stanów Zjednoczonych właściwego dla wschodniego okręgu stanu Północna Karolina.  Użytkownik zgadza się podlegać wyłącznej właściwości tych sądów.  Użytkownik zrzeka się wszelkich roszczeń z tytułu niedogodności związanych z wyborem właściwości sądu oraz wszelkich praw do postępowania z udziałem ławy przysięgłych.  Konwencja Narodów Zjednoczonych o umowach międzynarodowej sprzedaży towarów nie ma zastosowania.  Wszelkie przepisy ustawowe i wykonawcze, które stanowią, że treść kontraktu będzie interpretowana na niekorzyść strony go sporządzającej nie mają zastosowania do niniejszej Umowy.

12.	Zrzeczenie się prawa do udziału w pozwach zbiorowych


W celu obliczenia odszkodowania wynikającego z postanowień niniejszego ustępu, podobne roszczenia wnoszone przez wielu powodów reprezentowanych przez tego samego pełnomocnika albo pełnomocników działających w porozumieniu zostaną połączone. Innymi słowy, jeśli dwadzieścia osób reprezentowanych przez tego samego pełnomocnika albo pełnomocników działających w porozumieniu zażąda po 1000 USD każda, będzie to traktowane dla celów tego ustępu jako roszczenie opiewające na 20 000 USD.

12.3.4 Zawiadomienia skoordynowane.

Jeśli zostanie wysłanych 25 albo więcej Zawiadomień o sporze, w ramach których wnoszone są podobne roszczenia, a osobą reprezentującą jest ten sam pełnomocnik albo pełnomocnicy działający w porozumieniu, będą one uważane za „Sprawy skoordynowane” i będą traktowane jako składane masowo zawiadomienia albo składane wielokrotne zawiadomienia zgodnie z Regulaminem, jeśli i w zakresie, w jakim tego rodzaju Zawiadomienia skoordynowane domagają się rozstrzygnięcia na drodze postępowania arbitrażowego zgodnie z niniejszą Umową. Epic albo użytkownik mogą poinformować drugą stronę o swoim przekonaniu, że sprawy stanowią Sprawy skoordynowane, a spory dotyczące tego, czy dana sprawa albo sprawy spełniają zawartą w umowie definicję „Spraw skoordynowanych”, będą rozstrzygane przez podmiot prowadzący arbitraż w ramach postanowienia administracyjnego. Wnioski o wszczęcie postępowania arbitrażowego w Sprawach skoordynowanych należy wnosić do podmiotu prowadzącego arbitraż wyłącznie w zakresie dozwolonym opisanym poniżej procesem typu „bellwether” (pozew zbiorowy wniesiony w imieniu małej grupy powodów w celu rozpoznania sytuacji procesowej i zakresu zasądzonych świadczeń).  Epic pokryje tylko przypadającą na nią część opłat arbitrażowych z tytułu Spraw skoordynowanych złożonych do rozstrzygnięcia na drodze arbitrażu; powodowie pokryją przypadającą na nich część opłat. Bieg obowiązującego terminu przedawnienia w odniesieniu do roszczeń w Sprawie skoordynowanej ulega zawieszeniu od momentu otrzymania przez stronę odpowiedniego Zawiadomienia o sporze do momentu, w którym, zgodnie z postanowieniami niniejszej Umowy, Sprawa skoordynowana zostanie rozstrzygnięta na drodze postępowania arbitrażowego albo, jak opisano poniżej, sądowego.

Gdy pełnomocnik wyznaczony w Sprawach skoordynowanych poinformuje Epic, że w odniesieniu do tych spraw złożono wszystkie albo zasadniczo wszystkie Zawiadomienia o sporze, pełnomocnik stron udzieli w dobrej wierze informacji na temat liczby spraw, które powinny być prowadzone w ramach arbitrażu jako „bellwether”, aby umożliwić każdej ze stron sprawdzenie zasadności swoich argumentów. Jeżeli pełnomocnicy stron nie dojdą do porozumienia co do liczby spraw typu „bellwether”, podmiot prowadzący arbitraż (albo, według uznania podmiotu prowadzącego arbitraż, arbiter zajmujący się sprawą) wybierze liczbę parzystą w ramach postanowienia administracyjnego. Czynniki, które podmiot prowadzący arbitraż może wziąć pod uwagę przy podejmowaniu decyzji, ile spraw typu „bellwether” należy wszcząć, obejmują złożoność sporu i różnice w stanie faktycznym spraw albo obowiązujących przepisach prawa. Po ustaleniu liczby spraw typu „bellwether” w drodze porozumienia albo ustalenia przez podmiot prowadzący arbitraż, każda ze stron wybierze połowę spośród tej liczby spraw wszczętych przez powodów, którzy przekazali odpowiednie Zawiadomienia o sporze, i tylko te wybrane sprawy mogą zostać wniesione do podmiotu prowadzącego arbitraż. Żadne inne sprawy nie mogą być wnoszone do czasu zakończenia spraw rozpatrywanych w trybie „bellwether”, a Epic Games nie może zostać zobowiązana do uiszczenia żadnych opłat związanych z żądaniami arbitrażowymi innych niż te, które mogą być wnoszone jako sprawy typu „bellwether”. Strony przyjmują do wiadomości, że rozstrzygnięcie Spraw skoordynowanych, które nie zostały wybrane jako sprawy typu „bellwether”, zostanie opóźnione w wyniku tego postępowania typu „bellwether”.
     
O ile strony nie uzgodnią inaczej, każde postępowanie typu „bellwether” powinno zostać przydzielone innemu arbitrowi.
     
Tylko postępowania typu „bellwether” będą prowadzone na drodze arbitrażu. Po zakończeniu wszystkich postępowań typu „bellwether” (albo wcześniej, jeśli pełnomocnik reprezentujący powodów i Epic wyrażą na to zgodę) strony muszą podjąć mediację obejmującą wszystkie pozostałe Sprawy skoordynowane, przy czym każda ze stron uiści połowę należnej opłaty mediacyjnej. W ciągu 30 dni od zakończenia ostatniego postępowania typu „bellwether” pełnomocnik reprezentujący Epic i pełnomocnik reprezentujący powodów muszą uzgodnić, kto będzie mediatorem. Jeśli pełnomocnicy reprezentujący Epic i powodów nie dojdą do porozumienia w sprawie mediatora w ciągu 30 dni, podmiot prowadzący arbitraż wyznaczy mediatora w ramach postanowienia administracyjnego. Epic i pełnomocnik reprezentujący powodów będą współpracować w celu zaplanowania mediacji jak najszybciej po wyznaczeniu mediatora.
     
Jeżeli mediacja nie doprowadzi do rozstrzygnięcia wszystkich kwestii, ten wymóg arbitrażu nie będzie miał już zastosowania do Sporów będących przedmiotem Spraw skoordynowanych, w odniesieniu do których druga strona otrzymała odpowiednie Zawiadomienie o sporze, ale które nie zostały rozstrzygnięte w ramach procesu typu „bellwether”. Takie Spory mogą być wnoszone wyłącznie przed sądy stanowe w hrabstwie Wake w Karolinie Północnej albo, w przypadku właściwości sądów federalnych, przez Sąd Okręgowy Stanów Zjednoczonych Ameryki Północnej dla Wschodniego Dystryktu Stanu Karolina Północna, a użytkownik wyraża zgodę, w ramach Umowy, na rozstrzyganie takich spraw wyłącznie przed tymi sądami. Żadne z postanowień niniejszego ustępu nie może być interpretowane jako zakazujące użytkownikowi albo Epic przeniesienia sprawy z sądu stanowego do sądu federalnego, jeśli przeniesienie jest dozwolone na mocy obowiązujących przepisów prawa. W zakresie, w jakim użytkownik wniesie takie same roszczenia jak inne osoby i będzie reprezentowany przez tego samego pełnomocnika albo pełnomocników działających w porozumieniu, zobowiązuje się on zrzec prawa podnoszenia zarzutów dotyczących niepraktyczności łączenia roszczeń takich osób. Jeżeli Spór, który podlegał wcześniej postępowaniu arbitrażowemu, zostanie wniesiony na drogę sądową, powodowie mogą ubiegać się o uznanie sporu za powództwo zbiorowe, ale w maksymalnym zakresie dozwolonym przez obowiązujące przepisy prawa, powództwo zbiorowe może obejmować tylko powodów w Sprawach skoordynowanych, którzy złożyli odpowiednie Zawiadomienia o sporze. Każda ze stron może zakwestionować przynależność do danej klasy powodów na dowolnym etapie postępowania sądowego i na dowolnej dostępnej podstawie. Sądy stanowe hrabstwa Wake w stanie Karolina Północna albo, w przypadku właściwości federalnej, Sąd Okręgowy Stanów Zjednoczonych dla Wschodniego Dystryktu Stanu Karolina Północna, są uprawnione do wyegzekwowania tego procesu typu „bellwether” i mogą zakazać wnoszenia pozwów albo żądań arbitrażowych niezgodnych z nim. Użytkownik przyjmuje właściwość takich sądów w tym celu.

Użytkownik zgadza się nie inicjować powództw zbiorowych, powództw przedstawicielskich, powództw prywatnych wnoszonych w interesie publicznym lub zbiorowych powództw arbitrażowych oraz w takich pozwach nie uczestniczyć w odniesieniu do Oprogramowania (wliczając w to wszelką Walutę Gry lub Treść), Usług lub niniejszej Umowy.  Użytkownik zgadza się także nie łączyć żadnego postępowania sądowego lub arbitrażowego związanego z Oprogramowaniem, Usługami lub niniejszą Umową z jakimkolwiek innym postępowaniem sądowym lub arbitrażowym bez zgody wszystkich stron niniejszej Umowy i wszystkich stron takich innych postępowań sądowych lub arbitrażowych.

13	Kwestie dotyczące władz Stanów Zjednoczonych

Oprogramowanie jest „Produktem Komercyjnym” (zgodnie z definicją zawartą w 48 C.F.R. §2.101) składającym się z „komercyjnego oprogramowania komputerowego” i „dokumentacji komercyjnego oprogramowania komputerowego” (zgodnie z wykorzystaniem tych terminów w stosownych wypadkach w 48 C.F.R. §12.212 lub 48 C.F.R. §227.7202).  Oprogramowanie jest licencjonowane użytkownikom końcowym będącym przedstawicielami administracji publicznej Stanów Zjednoczonych wyłącznie jako Produkt Komercyjny i otrzymują oni wyłączenie te prawa, jakie na mocy niniejszej Umowy są przyznawane innym licencjobiorcom.  

Użytkownik oświadcza i gwarantuje spółce Epic, że nie znajduje się w kraju, który podlega embargu Stanów Zjednoczonych lub który został uznany przez władze Stanów Zjednoczonych za kraj „wspierający terroryzm” oraz że nie znajduje się na żadnej liście podmiotów objętych zakazem lub ograniczeniami sporządzonej przez władze Stanów Zjednoczonych.

14.	Zmiany niniejszej Umowy

Wedle własnego uznania spółka Epic może w dowolnym czasie opublikować zmienioną Umowę, zmienione Warunki świadczenia usług lub Zasady ochrony prywatności poprzez zamieszczenie zmienionej Umowy, zmienionych Warunków świadczenia usług lub Zasad ochrony prywatności na swojej witrynie internetowej lub udostępnienie użytkownikowi cyfrowego dostępu do zmienionej wersji jakiegokolwiek z tych dokumentów w czasie, kiedy kolejny raz będzie uzyskiwał dostęp do Oprogramowania.  Jeżeli jakakolwiek zmiana niniejszej Umowy, Warunków świadczenia usług lub Zasad ochrony prywatności nie może zostać zaakceptowana przez użytkownika, może on ją rozwiązać i jest zobowiązany do zaprzestania użytkowania Oprogramowania.  Dalsze użytkowanie Oprogramowania będzie stanowić przejaw akceptacji zmienionej Umowy i zmienionych Warunków świadczenia oraz potwierdzenia przeczytania zmienionych Zasad ochrony prywatności.  

15.	Zakaz cesji

Bez wcześniejszej pisemnej zgody spółki Epic użytkownik nie może scedować, przenieść, zmienić lub podzlecić wszystkich ani żadnych swoich praw lub obowiązków wynikających z niniejszej Umowy, a wszelkie próby takiego postępowania bez stosownej zgody są nieważne i bezskuteczne.  Jeżeli ograniczenia dotyczące przenoszenia Oprogramowania, którego dotyczy niniejsza Umowa, są niewykonalne w systemie prawnym kraju Użytkownika, wówczas niniejsza Umowa staje się wiążąca dla każdoczesnego nabywcy Oprogramowania.  Spółka Epic może w dowolnym czasie scedować, przenieść, zmienić lub podzlecić wszystkie lub jakiekolwiek swoje prawa lub obowiązki wynikające z niniejszej Umowy.  

16.	Definicje

Poniższe słowa pisane wielką literą i użyte w niniejszej Umowie mają następujące znaczenia:   

„Wykrywanie oszustw” to funkcja przeznaczona do wykrywania oszustw.

„Oszustwa” to programy lub inne procesy, które mogą zapewniać graczom nieuczciwą przewagę konkurencyjną w Oprogramowaniu.

„Informacja Poufna” to każda niepubliczna informacja związana z Oprogramowaniem, wliczając w to m.in. informacje związane z grą lub innymi treściami, Walutę Gry, Treść, Usługi, własne komentarze i opinie użytkownika oraz komentarze i opinie wszelkich innych licencjobiorców Oprogramowania lub któregokolwiek przedstawiciela spółki Epic.

„Treść” to wszelkie wirtualne przedmioty lub inne treści, jakie spółka Epic udostępnia użytkownikowi, aby uzyskiwał do nich dostęp oraz je pobierał poprzez Oprogramowanie lub w związku z nim.

„Epic“ to w zależności od głównego miejsca zamieszkania użytkownika:

a.	Epic Games, Inc., spółka zarejestrowana zgodnie z prawem stanu Maryland z siedzibą pod adresem Box 254, 2474 Walnut Street, Cary, North Carolina, 27518, USA lub 

b.	Epic Games Entertainment International GmbH, spółka z ograniczoną odpowiedzialnością utworzona na podstawie prawa szwajcarskiego, z siedzibą zarejestrowaną pod adresem Platz 10 6039 Root, Szwajcaria.  

„Opinia” to wszelkie opinie lub sugestie, jakie użytkownik przekazuje spółce Epic w odniesieniu do Oprogramowania, Usług lub innych produktów i usług spółki Epic.

„Usługi” to wszelkie usługi udostępnione użytkownikowi za pośrednictwem Oprogramowania, w tym usługi służące nabywaniu, utrzymywaniu i użytkowaniu Waluty Gry lub Treści.

„Oprogramowanie” oznacza zastrzeżone oprogramowanie zwane Fortnite oraz wszelkie uzupełnienia, aktualizacje i aktualizacje aplikacji oraz wszelką powiązaną treść i dokumentację udostępnioną użytkownikowi przez spółkę Epic w ramach niniejszej Umowy, wliczając w to m.in. cały kod oprogramowania, tytuły, tematy, obiekty, postaci, nazwy, dialogi, slogany, lokalizacje, opowiadania, szatę graficzną, animację, koncepcje, dźwięki, efekty audio-wizualne, metody działania i kompozycje muzyczne, jakie są związane z aplikacją oraz wszelkie ich kopie.  Do Oprogramowania w sposób szczególny zalicza się Waluta Gry i Treść, za które użytkownik zapłacił związaną z nimi opłatę lub do których w inny sposób nabył licencję zgodnie z paragrafem 4.

17.	Inne postanowienia

Niniejsza Umowa oraz wszelkie dokumenty i informacje przywołane w niniejszej Umowie stanowią całość porozumienia pomiędzy użytkownikiem i spółką Epic w odniesieniu do przedmiotu niniejszej Umowy.  Wszystkie inne uzgodnienia, oferty i oświadczenia w odniesieniu do przedmiotu niniejszej Umowy zostają z niej wykluczone.  

Oryginał niniejszej Umowy został sporządzony w języku angielskim, a wszelkie tłumaczenia mają jedynie charakter referencyjny.  Użytkownik zrzeka się wszelkich praw jakie mogą mu przysługiwać zgodnie z przepisami jego kraju, do sporządzania lub interpretowania niniejszej Umowy w języku jakiegokolwiek innego kraju.

W niniejszej Umowie opisano pewne prawa. Z systemów prawnych obowiązujących użytkownika mogą wynikać także inne prawa. Niniejsza Umowa nie zmienia praw użytkownika wynikających z systemu prawa kraju użytkownika, jeśli prawo to zabrania takiej zmiany.  Ograniczenia i wykluczenia gwarancji i środków zaradczych zawarte w niniejszej Umowie mogą nie mieć zastosowania do niektórych użytkowników, ponieważ w niektórych okolicznościach mogą one być wykluczone przez niektóre systemy prawne.  Jeżeli niektóre postanowienia niniejszej Umowy zostaną uznane przez sąd lub inny właściwy trybunał za niewykonalne, postanowienia te będą egzekwowane tylko w najszerszym zakresie dopuszczonym przez prawo właściwe, a pozostałe warunki niniejszej Umowy pozostaną całkowicie w mocy.

Wszelkie działania spółki Epic zmierzające do wyegzekwowania, niewyegzekwowania lub opóźnienia w wyegzekwowaniu jakichkolwiek praw wynikających z niniejszej Umowy, przepisów prawa lub zasad słuszności nie będą uznawane za zrzeczenie się tych lub jakichkolwiek innych praw lub środków zaradczych wynikających z kontraktu, przepisów prawa lub zasad słuszności.

Użytkownik zgadza się z tym, że z wyjątkiem przypadków wyraźnie określonych w niniejszej Umowie nie nadaje ona jakimkolwiek osobom z wyjątkiem stron niniejszej Umowy jakichkolwiek praw lub środków zaradczych.

Zobowiązania spółki Epic podlegają obowiązującym przepisom i procedurom prawnym, a spółka Epic może być zobowiązana do przestrzegania wymogów urzędowych lub prawnych mimo odmiennych postanowień zawartych w niniejszej Umowie.
<EULA.Header> Obowiązek informacyjny – Miesięczna liczba aktywnych użytkowników w UE (aktualizacja 16 lutego 2024 r.)
Szacowana średnia miesięczna liczba aktywnych odbiorców Fortnite w Unii Europejskiej w ciągu ostatnich sześciu miesięcy wyniosła 22,6 mln.
Szacowana średnia miesięczna liczba aktywnych odbiorców Fortnite.com w Unii Europejskiej w ciągu ostatnich sześciu miesięcy wyniosła 6,2 mln.
Użytkownicy, którzy uzyskali dostęp do więcej niż jednej usługi albo produktu Epic w danym miesiącu, są liczeni jako użytkownik w odniesieniu do każdej usługi albo produktu.